皇建初，配享世宗庙庭。
刘丰，字丰生，普乐人也。
有雄姿壮气，果毅绝人，有口辩，好说兵事。
破六韩拔陵之乱，丰以守城之功，除普乐太守。
魏永安初，除灵州镇城大都督。
周文授以卫大将军，丰不受，乃遣攻围，不克。
丰远慕高祖威德，乃率户数万来奔。
高祖上丰为平西将军、南汾州刺史。
遂与诸将征讨，平定寇乱。
又从高祖破周文於河阴，丰功居多，高祖执手嗟赏。
入为左卫将军，出除殷州。
王思政据长社，世宗命丰与清河王岳攻之。
丰建水攻之策，遂遏洧水以灌之，水长，鱼鳖皆游焉。
九月至四月，城将陷。
丰与行台慕容绍宗见北有白气同入船，忽有暴风从东北来，正昼昏暗，飞沙走砾，船缆忽绝，漂至城下。
丰游水向土山，为浪所激，不时至，西人钩之，并为敌人所害。
丰壮勇善战，为诸将所推。
死之日，朝野骇惋。
赠大司马、司徒公、尚书令，谥曰忠。
子晔嗣。
破六韩常，字保年，附化人，匈奴单于之裔也。
右谷蠡王潘六奚没於魏，其子孙以潘六奚为氏，后人讹误，以为破六韩。
世领部落，其父孔雀，世袭酋长。
孔雀少骁勇。
时宗人拔陵为乱，以孔雀为大都督、司徒、平南王。
孔雀率部下一万人降於尔朱荣，诏加平北将军、第一领民酋长，卒。
常沉敏有胆略，善骑射，累迁平西将军。
高祖起义，常为附化守，与万俟受洛干东归，高祖嘉之，上为抚军。
与诸将征讨，又从高祖攻击诸寇，累迁车骑大将军、开府，封平阳公，除洛州刺史。
常启世宗曰“常自镇河阳以来，频出关口，太谷二道，北荆已北，洛州已南，所有要害，颇所知悉。
而太谷南口去荆路逾一百，经赤工坂，是贼往还东西大道，中间旷绝一百五十里，贼之粮饟，唯经此路。
愚谓於彼选形胜之处，营筑城戍，安置士马，截其远还，自然不能更有行送”世宗纳其计，遣大司马斛律金等筑杨志、百家、呼延三镇。
常秩满，还晋阳，拜太保、沧州刺史，卒。
赠尚书令、司徒公、太傅、第一领民酋长，假王，谥曰忠武。
金祚，字神敬，安定人也。
性骁雄，尚气任侠。
魏正光中，陇右贼起，诏雍州刺史元猛讨之，召募狼家，以为军导，祚应选。
以军功累迁龙骧将军、灵州刺史。
高祖举义，尔朱天光率关右之众与仲远等北抗义师。
天光留祚东秦，总督三州，镇静二州。
天光败，归高祖，除车骑大将军。
邙山之战，以大都督从破西军。
祚除华州刺史，加开府仪同三司，别封临济县子，卒。
赠司空。
韦子粲，字晖茂，京兆人。
曾祖阆，魏咸阳守。
父隽，都水使者。
子粲仕郡功曹史，累迁为大行台郎中，从尔朱天光平关右。
孝武入关，以为南汾州刺史。
神武命将出讨，城陷，子弟俱破获，送晋阳，蒙放免。
以粲为并州长史，累迁豫州刺史，卒。
初，子粲兄弟十三人，子侄亲属，阖门百口悉在西魏。
以子粲陷城不能死难，多致诛灭，归国获存，唯与弟道谐二人而已。
谐与粲俱入国。
粲富贵之后，遂特弃道谐，令其异居，所得廪禄，略不相及，其不顾恩义如此。

卷二十八·列传第二十
元坦，祖魏献文皇帝，咸阳王禧第七子。
禧诛后，兄翼、树等五人相继南奔，故坦得承袭，改封敷城王。
永安初，复本封咸阳郡王，累迁侍中。
庄帝从容谓曰“王才非荀、蔡，中岁屡迁，当由少长朕家，故有超授”初，禧死后，诸子贫乏，坦兄弟为彭城王勰所收养，故有此言。
孝武初，其兄树见禽。
坦见树既长且贤，虑其代己，密劝朝廷以法除之。
树知之，泣谓坦曰“我往因家难，不能死亡，寄食江湖，受其爵命。
今者之来，非由义至，求活而已，岂望荣华。
汝何肆其猜忌，忘在原之义，腰背虽伟，善无可称”坦作色而去。
树死，竟不临哭。
坦历司徒、太尉、太傅，加侍中、太师、录尚书事、宗正、司州牧。
虽禄厚位尊，贪求滋甚，卖狱鬻官，不知纪极。
为御史劾奏免官，以王归第。
寻起为特进，出为冀州刺史，专复聚敛。
每百姓纳赋，除正税外，别先责绢五匹，然后为受。
性好畋渔，无日不出，秋冬猎雉兔，春夏捕鱼蟹，鹰犬常数百头。
自言宁三日不食，不能一日不猎。
入为太傅。
齐天保初准例降爵，封新丰县公，除特进、开府仪同三司。
坐子世宝与通直散骑侍郎彭贵平因酒醉诽谤，妄说图谶，有司奏当死，诏并宥之。
坦配北营州，死配所。
元斌，字善集，祖魏献文皇帝。
父高阳王雍，从孝庄於河阴遇害。
斌少袭祖爵，历位侍中、尚书左仆射。
斌美仪貌，性宽和，居官重慎，颇为齐文襄爱赏。
齐天保初，准例降爵，为高阳县公，拜右光禄大夫。
二年，从文宣讨契丹还，至白狼河，以罪赐死。
元孝友，祖魏太武皇帝。
兄临淮王彧无子，令孝友袭爵。
累迁沧州刺史，为政温和，好行小惠，不能清白，而无所侵犯，百姓亦以此便之。
魏静帝宴文襄於华林，孝友因醉自誉，又云“陛下许赐臣能”帝笑曰“朕恒闻王自道清”文襄曰“临淮王奉旨舍罪”於是君臣俱笑而不罪。
令制：百家为党族，二十家为闾，五家为比邻。
百家之内，有帅二十五人，征发皆免，苦乐不均。
羊少狼多，复有蚕食。
此之为弊久矣。
京邑诸坊，或七八百家唯一里正、二史，庶事无阙，而况外州乎。
请依旧置三正之名不改，而百家为族，四闾，闾二比。
计族少十二丁，得十二匹赀绢。
略计见管之户应二万馀族，一岁出赀绢二十四万匹。
十五丁为一番兵，计得一万六千兵。
此富国安人之道也。
古诸侯娶九女，士一妻一妾。
《晋令》：诸王置妾八人。
郡君、侯，妾六人。
《官品令》：第一第二品有四妾，第三第四有三妾，第五第六有二妾，第七第八有一妾。
所以阴教聿修，继嗣有广。
广继嗣孝也，修阴教礼也。
而圣朝忽弃此数，由来渐久，将相多尚公主，王侯娶后族，故无妾媵，习以为常。
妇人不幸，生逢今世，举朝既是无妾，天下殆皆一妻。
设令人强志广娶，则家道离索，身事迍邅，内外亲知，共相嗤怪。
凡今之人，通无准节。
父母嫁女，则教以妒，姑姊逢迎，必相劝以忌。
以制夫为妇德，以能妒为女工。
自云不受人欺，畏他笑我。
王公犹自一心，已下何敢二意。
夫妒忌之心生，则妻妾之礼废，妻妾之礼废，则奸淫之兆兴，斯臣之所以毒恨者也。
请以王公第一品娶八，通妻以备九女，称事。
二品备七，三品四品备五，五品六品则一妻二妾。
限以一周，悉令充数。
若不充数，及待妾非礼，使妻妒加捶挞，免所居官。
其妻无子而不娶妾，斯则自绝，无以血食祖父，请科不孝之罪，离遣其妻。
臣之赤心，义唯家国，欲使吉凶无不合礼，贵贱各有其宜，省人帅以出兵丁，立仓储以丰谷食，设赏格以擒奸盗，行典令以示朝章，庶使足食足兵，人信之矣。
又冒申妻妾之数，正欲使王侯将相功臣子弟，苗胤满朝，传祚无穷。
此臣之志也。
诏付有司，议奏不同。
孝友又言“今人生为皂隶，葬拟王侯，存没异途，无复节制。
崇壮丘陇，盛饰祭仪，邻里相荣，称为至孝。
又夫妇之始，王化所先，共食合瓢，足以成礼。
而今之富者弥奢，同牢之设，甚於祭盘，累鱼成山，山有林木之像，鸾凤斯存。
徒有烦劳，终成委弃。
仰惟天意，其或不然。
请自兹以后，若婚葬过礼者，以违旨论。
孝友在尹积年，以法自守，甚著声称，然性无骨鲠，善事权势，为正直者所讥。
齐天保初，准例降爵，封临淮县公，拜光禄大夫。
二年冬，被诏入晋阳宫，出与元晖业同被害。
元晖业，字绍远，魏景穆皇帝之玄孙。
少险薄，多与寇盗交通。
长乃变节，涉子史，亦颇属文，而慷慨有志节。
历位司空、太尉，加特进，领中书监，录尚书事。
晖业以时运渐谢，不复图全，唯事饮啖，一日一羊，三日一犊。
又尝赋诗云“昔居王道泰，济济富群英。
今逢世路阻，狐兔郁纵横”齐初，降封美阳县公，开府仪同三司、特进。
晖业之在晋阳也，无所交通，居常闲暇，乃撰魏藩王家世，号为《辩宗录》，四十卷，行於世。
位望隆重，又以性气不伦，每被猜忌。
天保二年，从驾至晋阳，於宫门外骂元韶曰“尔不及一老妪，背负玺与人，何不打碎之。
我出此言，即知死也，然尔亦讵得几时”文宣闻而杀之，亦斩临淮公孝友。
孝友临刑，惊惶失措，晖业神色自若。
仍凿冰沉其尸。
晖业弟昭业，颇有学问，位谏议大夫。
庄帝幸洛南，昭业立於阊阖门外叩马谏，帝避之而过，后劳勉之。
位给事黄门侍郎、卫将军，右光禄大夫，卒。
谥曰文侯。
元弼，字辅宗，魏司空晖之子。
〔GX：以下文字系他本窜入。
性刚正，有文学。
位中散大夫。
以世嫡应袭先爵。
为季父尚书仆射丽因於氏亲宠，遂夺弼王爵，横授同母兄子诞，於是弼绝弃人事，托疾还私第。
宣武征为侍中，弼上表固让。
入嵩山，以穴为室，布衣蔬食，卒。
建义元年，子晖业诉，复王爵。
永安三年，追赠尚书令、司徒公，谥曰文献。
初，弼尝梦人谓之曰“君身不得传世封，其绍先爵者，君长子绍远也”弼觉，即告晖业，终如其言。
元韶，字世胄，魏孝庄之侄。
避尔朱之难，匿於嵩山。
性好学，美容仪。
初，尔朱荣将入洛，父劭恐，以韶寄所亲荥阳太守郑仲明。
仲明寻为城人所杀，韶因乱与乳母相失，遂与仲明兄子僧副避难。
路中为贼逼，僧副恐不免，因令韶下马。
僧副谓客曰“穷鸟投人，尚或矜愍，况诸王如何弃乎”僧副举刃逼之，客乃退。
韶逢一老母姓程，哀之，隐於私家十馀日，庄帝访而获焉，袭封彭城王。
齐神武帝以孝武帝后配之。
魏室奇宝，多随后入韶家。
有二玉钵相盛，可转而不可出。
马瑙榼容三升，玉缝之。
皆称西域鬼作也。
历位太尉、侍中、录尚书、司州牧，进太傅。
齐天保元年，降爵为县公。
韶性行温裕，以高氏婿，颇膺时宠。
能自谦退，临人有惠政。
好儒学，礼致才彦。
爱林泉，修第宅，华而不侈。
文宣帝剃韶须髯，加以粉黛，衣妇人服以自随曰“我以彭城为嫔御”讥元氏微弱，比之妇女。
十年，太史奏云“今年当除旧布新”文宣谓韶曰“汉光武何故中兴”韶曰“为诛诸刘不尽”於是乃诛诸元以厌之。
遂以五月诛元世哲、景式等二十五家，馀十九家并禁止之。
韶幽於京畿地牢，绝食，啖衣袖而死。
及七月，大诛元氏，自昭成已下并无遗焉。
或父祖为王，或身常贵显，或兄弟强壮，皆斩东市。
其婴儿投於空中，承之以槊。
前后死者凡七百二十一人，悉投尸漳水，剖鱼多得爪甲，都下为之久不食鱼。
赞曰：元氏蕃炽，凭兹庆灵。
道随终运，命偶淫刑。

卷二十九·列传第二十一
李浑，字季初，赵郡柏人人也。
曾祖灵，魏巨鹿公。
父遵，魏冀州征东府司马，京兆王愉冀州起逆，害遵。
浑以父死王事，除给事中。
时四方多难，乃谢病，求为青州征东府司马。
与河间邢邵、北海王昕俱奉老母、携妻子同赴青、齐。
未几而尔朱荣入洛，衣冠歼尽。
论者以为知机。
永安初，除散骑常侍。
普泰中，崔社客反於海岱，攻围青州。
诏浑为征东将军、都官尚书，行台赴援。
而社客宿将多谋，诸城各自保，固壁清野。
时议有异同。
浑曰“社客贼之根本，围城复逾晦朔。
乌合之众，易可崩离。
若简练骁勇，衔枚夜袭，径趣营下，出其不意，咄嗟之间，便可擒殄。
如社客执擒，则诸郡可传檄而定。
何意冒热攻城，疲损军士”诸将迟疑，浑乃决行。
未明，达城下，贼徒惊散，生擒社客，斩首送洛。
海隅清定。
后除光禄大夫，兼常侍，聘使至梁。
梁武谓之曰“伯阳之后，久而弥盛，赵李人物，今实居多。
常侍曾经将领，今复充使，文武不坠，良属斯人”使还，为东郡太守，以赃征还。
世宗使武士提以入，浑抗言曰“将军今日犹自礼贤耶”世宗笑而舍之。
天保初，除太子少保。
邢邵为少师，杨愔为少傅，论者为荣。
以参禅代仪注，赐爵泾阳县男。
删定《麟趾格》。
寻除海州刺史。
土人反，共攻州城。
城中多石，无井，常食海水。
贼绝其路。
城内先有一池，时旱久涸，一朝天雨，泉流涌溢。
贼以为神，应时骇散。
浑督励将士，捕斩渠帅。
浑妾郭氏在州干政纳货，坐免官。
卒。
子湛，字处元。
涉猎文史，有家风。
为太子舍人，兼常侍，聘陈使副。
袭爵泾阳县男。
浑与弟绘、纬俱为聘梁使主，湛又为使副，是以赵郡人士，目为四使之门。
绘，字敬文。
年六岁，便自愿入学，家人偶以年俗忌，约而弗许。
伺其伯姊笔牍之间，而辄窃用，未几遂通《急就章》。
内外异之，以为非常儿也。
及长，仪貌端伟，神情朗俊。
河间邢晏，即绘舅也，与绘清言，叹其高远。
每称曰“若披云雾，如对珠玉，宅相之寄，良在此甥”齐王萧宝夤引为主簿记室，专管表檄，待以宾友之礼。
司徒高邕辟为从事中郎，征至洛。
时敕侍中西河王、秘书监常景选儒学十人缉撰五礼，绘与太原王乂同掌军礼。
魏静帝於显阳殿讲《孝经》、《礼记》，绘与从弟骞、裴伯茂、魏收、卢元明等俱为录议。
素长笔札，尤能传受，缉缀词议，简举可观。
天平初，世宗用为丞相司马。
每罢朝，文武总集，对扬王庭，常令绘先发言端，为群僚之首。
音辞辩正，风仪都雅，听者悚然。
武定初，兼常侍，为聘梁使主。
梁武帝问绘“高相今在何处”绘曰“今在晋阳，肃遏边寇”梁武曰“黑獭若为形容。
高相作何经略”绘曰“黑獭游魂关右，人神厌毒，连岁凶灾，百姓怀土。
丞相奇略不世，畜锐观衅，攻昧取亡，势必不远”梁武曰“如卿言极佳”与梁人泛言氏族，袁狎曰“未若我本出自黄帝，姓在十四之限”绘曰“兄所出虽远，当共车千秋分一字耳”一坐大笑。
前后行人，皆通启求市，绘独守清尚，梁人重其廉洁。
使还，拜平南将军、高阳内史。
郡境旧有猛兽，民常患之。
绘欲修槛，遂因斗死。
咸以为化感所致，皆请申上。
绘不听。
高祖东巡郡国，在瀛州城西驻马久立，使慰之曰“孤在晋，知山东守唯卿一人用意。
及入境观风，信如所闻。
但善始令终，将位至不次”河间守崔谋恃其弟暹势，从绘乞麋角鸰羽。
绘答书曰“鸰有六翮，飞则冲天，麋有四足，走便入海。
下官肤体疏懒，手足迟钝，不能逐飞追走，远事佞人”是时世宗使暹选司徒长史，暹荐绘，既而不果，咸谓由此书。
天保初，为司徒右长史。
绘质性方重，未尝趋事权势，以此久而屈沉。
卒。
公绪，字穆叔，浑族兄藉之子。
性聪敏，博通经传。
魏末冀州司马，属疾去官。
后以侍御史征，不至，卒。
公绪沉冥乐道，不关世务，故誓心不仕。
尤善阴阳图纬之学。
尝语人云“吾每观齐之分野，福德不多，国家世祚，终於四七”及齐亡之岁，上距天保之元二十八年矣。
公绪潜居自待，雅好著书，撰《典言》十卷，又撰《质疑》五卷，《丧服章句》一卷，《古今略记》二十卷，《玄子》五卷，《赵语》十三卷，并行於世。
李玙，字道璠，陇西成纪人，凉武昭王暠之五世孙。
父韶，并有重名於魏代。
玙温雅有识量。
释褐太尉行参军，累迁司徒右长史。
及迁都於邺，留於后，监掌府藏，及撤运宫庙材木，以明干见称。
累迁骠骑大将军、东徐州刺史。
解州还，遂称老疾，不求仕。
齐受禅，追玙兼前将军，导从於圆丘行礼。
玙意不愿策名两朝，虽以宿旧被征，过事即绝朝请。
天保四年卒。
子诠、韫、诵。
韫无行。
诵以女妻穆提婆子怀廆，超迁临漳令、仪同三司。
韫与陆令萱女弟私通，令萱奏授太子舍人。
弟瑾，字道瑜，名在魏书。
才识之美，见称当代。
瑾六子，产之、倩之、寿之、礼之、行之、凝之，并有器望。
行之与兄弟深相友爱，又风素夷简，为士友所称。
范阳卢思道是其舅子，尝赠诗云“水衡称逸人，潘杨有世亲，形骸预冠盖，心思出风尘”时人以为实录。
玙从弟晓，字仁略。
魏太尉虔子。
学涉有思理。
释褐员外侍郎。
尔朱荣之害朝士，将行，晓衣冠为鼠所噬，遂不成行，得免河阴之难。
及迁都邺，晓便寓居清河，托从母兄崔悛宅。
给良田三十顷，晓遂筑室安居，训勖子侄，无复宦情。
武定末，以世道方泰，乃入都从仕。
除顿丘守，卒。
郑述祖，字恭文，荥阳开封人。
祖羲，魏中书令。
父道昭，魏秘书监。
述祖少聪敏，好属文，有风检，为先达所称誉。
释褐司空行参军。
天保初，累迁太子少师、仪同三司、兖州刺史。
时穆子容为巡省使，叹曰“古人有言：闻伯夷之风，贪夫廉，懦夫有立。
初，述祖父为光州，於城南小山起斋亭，刻石为记。
述祖时年九岁。
及为刺史，往寻旧迹，得一破石，有铭云“中岳先生郑道昭之白云堂”述祖对之呜咽，悲动群僚。
有人入市盗布，其父怒曰“何忍欺人君”执之以归首，述祖特原之。
自是之后，境内无盗。
述祖能鼓琴，自造《龙吟十弄》，云尝梦人弹琴，寤而写得。
当时以为绝妙。
所在好为山池，松竹交植。
盛馔以待宾客，将迎不倦。
未贵时，在乡单马出行，忽有骑者数百，见述祖皆下马，曰“公在此”，行列而拜。
述祖顾问从人，皆不见，心甚异之。
未几被征，终历显位。
及病笃，乃自言之。
且曰“吾今老矣，一生富贵足矣，以清白之名遗子孙，死无所恨”遂卒於州。
述祖女为赵郡王睿妃。
述祖常坐受王拜，命坐，王乃坐。
妃薨后，王更娶郑道荫女。
王坐受道荫拜，王命坐，乃敢坐。
王谓道荫曰“郑尚书风德如此，又贵重宿旧，君不得譬之”子元德，多艺术，官至琅邪守。
元德从父弟元礼，字文规。
少好学，爱文藻，有名望。
世宗引为馆客，历太子舍人。
崔昂妻，即元礼之姊也，魏收又昂之妹夫。
昂尝持元礼数篇诗示卢思道，乃谓思道云“看元礼比来诗咏，亦当不减魏收”答云“未觉元礼贤於魏收，但知妹夫疏於妇弟”元礼入周，卒於始州别驾。

卷三十·列传第二十二
崔暹，字季伦，博陵安平人，汉尚书寔之后也，世为北州著姓。
父穆，州主簿。
暹少为书生，避地渤海，依高乾，以妹妻乾弟慎。
慎后临光州，启暹为长史。
赵郡公琛镇定州，辟为开府谘议。
随琛往晋阳，高祖与语说之，以兼丞相长史。
高祖举兵将入洛，留暹佐琛知后事。
谓之曰“丈夫相知，岂在新旧。
军戎事重，留守任切，家弟年少，未闲事宜，凡百后事，一以相属”握手殷勤，至於三四。
后迁左丞、吏部郎，主议《麟趾格》。
暹亲遇日隆，好荐人士。
言邢邵宜任府僚，兼任机密，世宗因以征邵，甚见亲重。
言论之际，邵遂毁暹。
世宗不悦，谓暹曰“卿说子才之长，子才专言卿短，此痴人也”暹曰“子才言暹短，暹说子才长，皆是实事，不为嫌也”高慎之叛，与暹有隙，高祖欲杀之，世宗救免。
武定初，迁御史中尉，选毕义云、卢潜、宋钦道、李愔、崔瞻、杜蕤、嵇晔、郦伯伟、崔子武、李广皆为御史，世称其知人。
世宗欲假暹威势，诸公在坐，令暹高视徐步，两人掣裾而入，世宗分庭对揖。
暹不让席而坐，觞再行，便辞退。
世宗曰“下官薄有蔬食，愿公少留”暹曰“适受敕在台检校”遂不待食而去，世宗降阶送之。
旬日后，世宗与诸公出之东山，遇暹於道，前驱为赤棒所击，世宗回马避之。
暹前后表弹尚书令司马子如及尚书元羡、雍州刺史慕容献，又弹太师咸阳王坦、并州刺史可朱浑道元，罪状极笔，并免官。
其馀死黜者甚众。
高祖书与邺下诸贵曰“崔暹昔事家弟为定州长史，后吾儿开府谘议，及迁左丞吏部郎，吾未知其能也。
始居宪台，乃尔纠劾。
咸阳王、司马令并是吾对门布衣之旧，尊贵亲昵，无过二人，同时获罪，吾不能救，诸君其慎之”高祖如京师，群官迎於紫陌。
高祖握暹手而劳之曰“往前朝廷岂无法官，而天下贪婪，莫肯纠劾。
中尉尽心为国，不避豪强，遂使远迩肃清，群公奉法。
冲锋陷阵，大有其人，当官正色，今始见之。
今荣华富贵，直是中尉自取，高欢父子，无以相报”赐暹良马，使骑之以从，且行且语。
暹下拜，马惊走，高祖为拥之而授辔。
魏帝宴於华林园，谓高祖曰“自顷朝贵、牧守令长、所在百司多有贪暴，侵削下人。
朝廷之中有用心公平，直言弹劾，不避亲戚者，王可劝酒”高祖降阶，跪而言曰“唯御史中尉崔暹一人。
谨奉明旨，敢以酒劝，并臣所射赐物千匹，乞回赐之”帝曰“崔中尉为法，道俗齐整”暹谢曰“此自陛下风化所加，大将军臣澄劝奖之力”世宗退谓暹曰“我尚畏羡，何况馀人”由是威名日盛，内外莫不畏服。
高祖崩，未发丧，世宗以暹为度支尚书，兼仆射，委以心腹之寄。
暹忧国如家，以天下为己任。
世宗车服过度，诛戮变常，言谈进止，或有亏失，暹每厉色极言，世宗亦为之止。
有囚数百，世宗尽欲诛之，每催文帐。
暹故缓之，不以时进，世宗意释，竟以获免。
自出身从官，常日晏乃归。
侵晓则与兄弟问母之起居，暮则尝食视寝，然后至外斋对亲宾。
一生不问家事。
魏、梁通和，要贵皆遣人随聘使交易，暹惟寄求佛经。
梁武帝闻之，为缮写，以幡花赞呗送至馆焉。
然而好大言，调戏无节。
密令沙门明藏著《佛性论》而署己名，传诸江表。
子达拏年十三，暹命儒者权会教其说《周易》两字，乃集朝贵名流，令达拏升高座开讲。
赵郡眭仲让阳屈服之，暹喜，擢为司徒中郎。
邺下为之语曰“讲义两行得中郎”此皆暹之短也。
显祖初嗣霸业，司马子如等挟旧怨，言暹罪重，谓宜罚之。
高隆之亦言宜宽政网，去苛察法官，黜崔暹，则得远近人意。
显祖从之。
及践祚，谮毁之者犹不息。
帝乃令都督陈山提等搜暹家，甚贫匮，唯得高祖、世宗与暹书千馀纸，多论军国大事。
帝嗟赏之。
仍不免众口，乃流暹於马城，昼则负土供役，夜则置地牢。
岁馀，奴告暹谋反，锁赴晋阳，无实，释而劳之。
寻迁太常卿。
初，世宗欲以妹嫁暹子，而会世宗崩，遂寝。
至是，群臣宴於宣光殿，贵戚之子多在焉。
显祖历与之语，於坐上亲作书与暹曰“贤子达挐，甚有才学。
亡兄女乐安主，魏帝外甥，内外敬待，胜朕诸妹，思成大兄宿志”乃以主降达挐。
天保末，为右仆射。
帝谓左右曰“崔暹谏我饮酒过多，然我饮何所妨”常山王私谓暹曰“至尊或多醉，太后尚不能致言，吾兄弟杜口，仆射独能犯颜，内外深相感愧”十年，暹以疾卒，帝抚灵而哭。
赠开府。
达挐温良清谨，有识学，少历职为司农卿。
入周，谋反伏诛。
天保时，显祖尝问乐安公主“达挐於汝何似”答曰“甚相敬重，唯阿家憎儿”显祖召达挐母入内，杀之，投尸漳水。
齐灭，达挐杀主以复仇。
高德政，字士贞，渤海蓚人。
父颢，魏沧州刺史。
德政幼而敏慧，有风神仪表。
显祖引为开府参军，知管记事，甚相亲狎。
高祖又擢为相府掾，委以腹心。
迁黄门侍郎。
世宗嗣业，如晋阳，显祖在京居守，令德政参掌机密，弥见亲重。
世宗暴崩，事出仓卒，群情草草。
勋将等以缵戎事重，劝帝早赴晋阳。
帝亦回遑不能自决，夜中召杨愔、杜弼、崔季舒及德政等，始定策焉。
以杨愔居守。
德政与帝旧相昵爱，言无不尽。
散骑常侍徐之才、馆客宋景业先为天文图谶之学，又陈山提家客杨子术有所援引，并因德政劝显祖行禅代之事。
德政又披心固请。
帝乃手书与杨愔，具论诸人劝进意。
德政恐愔犹豫不决，自请驰驿赴京，托以馀事，唯与杨愔言，愔方相应和。
德政还未至，帝便发晋阳，至平都城，召诸勋将入，告以禅让之事。
诸将等忽闻，皆愕然，莫敢答者。
时杜弼为长史，密启显祖云“关西是国家劲敌，若今受魏禅，恐其称义兵挟天子而东向，王将何以待之”显祖入，召弼入与徐之才相告。
之才云“今与王争天下者，彼意亦欲为帝，譬如逐兔满市，一人得之，众心皆定。
今若先受魏禅，关西自应息心。
纵欲屈强，止当逐我称帝。
必宜知机先觉，无容后以学人”弼无以答。
帝已遣驰驿向邺，书与太尉高岳、尚书令高隆之、领军娄睿、侍中张亮、黄门赵彦深、杨愔等。
岳等驰传至高阳驿，帝使约曰“知诸贵等意，不须来”唯杨愔见，高岳等并还。
帝以众人意未协，又先得太后旨云“汝父如龙，汝兄如虎，尚以人臣终，汝何容欲行舜、禹事。
此亦非汝意，正是高德政教汝”又说者以为昔周武王再驾盟津，然始革命，於是乃旋晋阳。
自是居常不悦。
徐之才、宋景业等每言卜筮杂占阴阳纬候，必宜五月应天顺人，德政亦劝不已。
仍白帝追魏收。
收至，令撰禅让诏册、九锡建台及劝进文表。
至五月初，帝发晋阳。
德政又录在邺诸事条进於帝，帝令陈山提驰驿赍事条并密书与杨愔。
大略令撰仪注，防察魏室诸王。
山提以五月至邺，杨愔即召太常卿邢邵、七兵尚书崔忄夌、度支尚书陆操、詹事王昕、黄门侍郎阳休之、中书侍郎裴让之等议撰仪注。
六日，要魏太傅咸阳王坦等总集，引入北宫，留於东斋，受禅后，乃放还宅。
帝初发至亭前，所乘马忽倒，意甚恶之，大以沉吟。
至平城都，便不复肯进。
德政、徐之才苦请帝曰“山提先去，若为形容，恐其漏泄不果”即命司马子如、杜弼驰驿续入，观察物情。
七日，子如等至邺，众人以事势已决，无敢异言。
八日，杨愔书中旨，以魏襄城王旭并司空公潘相乐、侍中张亮、黄门赵彦深入通奏事。
魏孝静在昭阳殿引见。
旭云“五行递运，有始有终，齐王圣德钦明，万方归仰，臣等昧死闻奏，愿陛下则尧禅舜”魏帝便敛容曰“此事推挹已久，谨当逊避”又道“若尔，须作诏”中书侍郎崔劼奏云“诏已作讫”即付杨愔进於魏静帝。
凡有十馀条，悉书。
魏静云“安置朕何所，复若为去”杨愔对“在北城别有馆宇，还备法驾，依常仗卫而去”魏静帝於是下御坐，就东廊，口咏范蔚宗《后汉书赞》云“献生不辰，身播国屯，终我四百，永作虞宾”所司寻奏请发。
魏静帝曰“人念遗簪弊屦，欲与六宫别，可乎”乃入与夫人嫔御以下诀别，莫不歔欷掩涕。
嫔赵国李氏口诵陈思王诗云“王其爱玉体，俱享黄发期”魏静帝登车出万春门，直长赵道德在车中陪侍，百官在门外拜辞。
遂入北城下司马子如南宅。
帝至城南顿所。
受禅之日，除德政为侍中，寻封蓝田公。
七年，迁尚书右仆射，兼侍中，食渤海郡干。
德政与尚书令杨愔纲纪政事，多有弘益。
显祖末年，纵酒酣醉，所为不法，德政屡进忠言。
后召德政饮，不从，又进言於前，谏曰“陛下道我寻休，今乃甚於既往，其若社稷何，其若太后何”帝不悦。
又谓左右云“高德政恒以精神凌逼人”德政甚惧，乃称疾屏居佛寺，兼学坐禅，为退身之计。
帝谓杨愔曰“我大忧德政，其病何似”愔以禅代之际，因德政言情切至，方致诚款，常内忌之。
由是答云“陛下若用作冀州刺史，病即自差”帝从之，德政见除书而起。
帝大怒，召德政谓之曰“闻尔病，我为尔针”亲以刀子刺之，血流沾地。
又使曳下，斩去其趾。
刘桃枝捉刀不敢下。
帝起临阶砌，切责桃枝曰“尔头即堕地”因索大刀自带，欲下阶。
桃枝乃斩足之三指。
帝怒不解，禁德政於门下，其夜开城门，以舆送还家。
旦日，德政妻出宝物满四床，欲以寄人。
帝奄至於宅，见而怒曰“我府藏犹无此物”诘其所从得，皆诸元赂之也。
遂曳出斩之。
时妻出拜，又斩之，并其子祭酒伯坚。
德政死后，显祖谓群臣曰“高德政常言宜用汉人，除鲜卑，此即合死。
又教我诛诸元，我今杀之，为诸元报仇也”帝后悔，赠太保，嫡孙王臣袭焉。
崔昂，字怀远，博陵安平人也。
祖挺，魏幽州刺史。
昂年七岁而孤，伯父吏部尚书孝芬尝谓所亲曰“此儿终当远至，是吾家千里驹也”昂性端直少华，沉深有志略，坚实难倾动。
少好章句，颇综文词。
世宗广开幕府，引为记室参军，委以腹心之任。
世宗入辅朝政，召为开府长史。
时勋将亲族宾客在都下放纵，多行不轨，孙腾、司马子如之门尤剧。
昂受世宗密旨，以法绳之，未几之间，内外齐肃。
迁尚书左丞，其年，又兼度支尚书。
左丞兼尚书，近代未有，唯昂独为冠首，朝野荣之。
武定六年，甘露降於宫阙，文武官僚同贺显阳殿。
魏帝问仆射崔暹、尚书杨愔等曰“自古甘露之瑞，汉、魏多少，可各言往代所降之处，德化感致所由”次问昂，昂曰“案《符瑞图》，王者德致於天，则甘露降。
吉凶两门，不由符瑞，故桑雉为戒，实启中兴，小鸟孕大，未闻福感。
齐受禅，迁散骑常侍，兼太府卿、大司农卿。
二寺所掌，世号繁剧，昂校理有术，下无奸伪，经手历目，知无不为，朝廷叹其至公。
又奏上横市妄费事三百一十四条，诏下，依启状速议以闻。
其年，与太子少师邢邵议定国初礼，仍封华阳县男。
又诏删定律令，损益礼乐，令尚书右仆射薛琡等四十三人在领军府议定。
又敕昂云：若诸人不相遵纳，卿可依事启闻”昂奉敕笑曰“正合生平之愿”昂素勤慎，奉敕之后，弥自警勖，部分科条，校正今古，所增损十有七八。
转廷尉卿。
昂本性清严，凡见黩货辈，疾之若仇，以是治狱文深，世论不以平恕相许。
显祖幸东山，百官预宴，升射堂。
帝召昂於御坐前，谓曰“旧人多出为州，我欲以台阁中相付，当用卿为令仆，勿望刺史。
卿六十外当与卿本州，中间州不可得也”后九卿以上陪集东宫，帝指昂及尉瑾、司马子瑞谓太子曰“此是国家柱石，汝宜记之”未几，复侍宴金凤台，帝历数诸人，咸有罪负，至昂曰“崔昂直臣，魏收才士，妇兄妹夫，俱省罪过”天保十年，策拜仪同燕子献，百司陪列，昂在行中。
帝特召昂至御所，曰“历思群臣可纲纪省闼者，唯冀卿一人”即日除为兼右仆射。
数日后，昂因入奏事，帝谓尚书令杨愔曰“昨不与崔昂正者，言其太速，欲明年真之。
终是除正，何事早晚，可除正仆射”明日，即拜为真。
杨愔少时与昂不平，显祖崩后，遂免昂仆射，除仪同三司。
后坐事除名。
卒祠部尚书。
昂有风调才识，旧立坚正刚直之名。
然好探揣上意，感激时主，或列阴私罪失，深为显祖所知赏，发言奖护，人莫之能毁。
议曹律令，京畿密狱，及朝廷之大事多委之。
尚严猛，好行鞭挞，虽苦楚万端，对之自若。
前者崔暹、季舒为之亲援，后乃高德政是其中表，常有挟恃，意色矜高，以此不为名流所服。
子液嗣。

卷三十一·列传第二十三
王昕，字元景，北海剧人。
六世祖猛，秦苻坚丞相，家於华山之鄜城。
父云，仕魏朝有名望。
昕少笃学读书，太尉汝南王悦辟骑兵参军。
旧事，王出射，武服持刀陪从，昕未尝依行列。
悦好逸游，或骋骑信宿，昕辄弃还。
悦乃令骑马在前，手为驱策。
昕舍辔高拱，任马所之。
左右言其诞慢。
悦曰“府望惟在此贤，不可责也”悦数散钱於地，令诸佐争拾之，昕独不拾。
悦又散银钱以目昕，昕乃取其一。
悦与府僚饮酒，起自移床。
人争进手，昕独执版却立。
悦於是作色曰“我帝孙帝子帝弟帝叔，今为宴适，亲起舆床。
卿是何人，独为偃蹇”对曰“元景位望微劣，不足使殿下式瞻仪形，安敢以亲王僚寀，从厮养之役”悦谢焉。
坐上皆引满酣畅，昕先起，卧闲室，频召不至。
悦乃自诣呼之曰“怀其才而忽府主，可谓仁乎”昕曰“商辛沉湎，其亡也忽诸，府主自忽，微僚敢任其咎”悦大笑而去。
累迁东莱太守。
后吏部尚书李神俊奏言，比因多故，常侍遂无员限，今以王元景等为常侍，定限八员。
加金紫光禄大夫。
武帝或时袒露，与近臣戏狎，每见昕，即正冠而敛容焉。
昕体素甚肥，遭丧后，遂终身羸瘠。
杨愔重其德业，以为人之师表。
迁秘书监。
昕少与邢邵俱为元罗宾友，及守东莱，邵举室就之。
郡人以邵是邢杲从弟，会兵将执之，昕以身蔽伏其上，呼曰“欲执邢子才，当先杀我”邵乃免焉。
昕雅好清言，词无浅俗。
在东莱，获杀其同行侣者，诘之未服，昕谓之曰“彼物故不归，卿无恙而反，何以自明”邢邵后见世宗，说此言以为笑乐。
昕闻之，故诣邵曰“卿不识造化”还谓人曰“子才应死，我骂之极深”显祖以昕疏诞，非济世所须，骂之曰“好门户，恶人身”又有谗之者曰“王元景每嗟水运不应遂绝”帝愈怒，乃下诏徙幽州。
后征还，除银青光禄大夫，判祠部尚书事。
帝怒临漳令嵇晔及舍人李文师，以晔赐薛丰洛、文师赐崔士顺为奴。
郑子默私谓昕曰“自古无朝士作奴”昕曰“箕子为之奴，何言无也”子默遂以昕言启显祖，仍曰“王元景比陛下於殷纣”杨愔微为解之。
帝谓愔曰“王元景是尔博士，尔语皆元景所教”帝后与朝臣酣饮，昕称病不至。
帝遣骑执之，见方摇膝吟咏，遂斩於御前，投尸漳水，天保十年也。
有文集二十卷。
子顗。
昕母清河崔氏，学识有风训，生九子，并风流蕴藉，世号王氏九龙。
弟晞，字叔朗，小名沙弥。
幼而孝谨，淹雅有器度，好学不倦，美容仪，有风则。
魏末，随母兄东适海隅，与邢子良游处。
子良爱其清悟，与其在洛两兄书曰“贤弟弥郎，意识深远，旷达不羁，简於造次，言必诣理，吟咏情性，往往丽绝。
恐足下方难为兄，不假虑其不进也”魏永安初，第二兄晖聘梁，启晞释褐除员外散骑侍郎，征署广平王开府功曹史。
晞愿养母，竟不受署。
母终后，仍属迁邺。
遨游巩洛，悦其山水，与范阳卢元明、巨鹿魏季景结侣同契，往天陵山，浩然有终焉之志。
及西魏将独孤信入洛，署为开府记室。
晞称先被犬伤，困笃不起。
有故人疑其所伤非猘，书劝令起。
晞复书曰“辱告存念，见令起疾，循复眷旨，似疑吾所伤未必是猘。
吾岂愿其必猘，但理契无疑耳。
就足下疑之，亦有过说。
足下既疑其非猘，亦可疑其是猘，其疑半矣。
若疑其是猘而营护，虽非猘亦无损，疑其非猘而不疗，傥是猘则难救。
然则过疗则致万全，过不疗或至死。
若王晞无可惜也，则不足取，既取之，便是可惜。
奈何夺其万全，任其或死。
且将军威德所被，飚飞雾袭，方掩八纮，岂在一介。
若必从隗始，先须济其生灵。
足下何不从容为将军言也”於是方得见宽。
俄而信返，晞遂归邺。
齐神武访朝廷子弟忠孝谨密者，令与诸子游。
晞与清河崔瞻、顿丘李度、范阳卢正通首应此选。
文襄时为大将军，握晞等手曰“我弟并向成长，志识未定，近善狎恶，不能不移。
吾弟成立，不负义方，卿禄位常亚吾弟。
若苟使回邪，致相诖误，罪及门族，非止一身”晞随神武到晋阳，补中外府功曹参军，带常山公演友。
齐天保初，行太原郡事。
及文宣昏逸，常山王数谏，帝疑王假辞於晞，欲加大辟。
王私谓晞曰“博士，明日当作一条事，为欲相活，亦图自全，宜深体勿怪”乃於众中杖晞二十。
帝寻发怒，闻晞得杖，以故不杀，髡鞭钳配甲坊。
居三年，王又固谏争，大被殴挞，闭口不食。
太后极忧之。
帝谓左右曰“傥小儿死，奈我老母何”於是每问王疾，谓曰“努力强食，当以王晞还汝”乃释晞令往。
王抱晞曰“吾气力惙然，恐不复相见”晞流涕曰“天道神明，岂令殿下遂毙此舍。
至尊亲为人兄，尊为人主，安可与校计。
殿下不食，太后亦不食，殿下纵不自惜，不惜太后乎”言未卒，王强坐而饭。
晞由是得免徙，还为王友。
王复录尚书事，新除官者必诣王谢职，去必辞。
晞言於王曰“受爵天朝，拜恩私第，自古以为干纪。
朝廷文武，出入辞谢，宜一约绝。
主上颙颙，赖殿下扶翼”王纳焉。
常从容谓晞曰“主上起居不恒，卿耳目所具，吾岂可以前逢一怒，遂尔结舌。
卿宜为撰谏草，吾当伺便极谏”晞遂条十馀事以呈。
切谏王曰“今朝廷乃尔，欲学介子匹夫轻一朝之命，狂药令人不自觉，刀箭岂复识亲疏，一旦祸出理外，将奈殿下家业何，奈皇太后何。
乞且将顺，日慎一日”王歔欷不自胜，曰：乃至是乎”明日见晞曰“吾长夜九思，今便息意。
便命火对晞焚之。
后王承间苦谏，遂至忤旨。
帝使力士反接，拔白刃注颈，骂曰“小子何知，欲以吏才非我，是谁教汝”王曰“天下噤口，除臣谁敢有言”帝催遣捶楚，乱杖抶数十，会醉卧得解。
尔后亵黩之好，遍於宗戚，所往留连，俾昼作夜，唯常山邸多无适而去。
及帝崩，济南嗣立。
王谓晞曰“一人垂拱，吾曹亦保优闲”因言朝廷宽仁慈恕，真守文良主。
晞曰“天保享祚，东宫委一胡人，今卒览万机，驾驭雄杰。
如圣德幼冲，未堪多难，而使他姓出纳诏命，必权有所归。
殿下虽欲守藩职，其可得也。
假令得遂冲退，自谓保家祚得灵长不”王默然思念，久之曰“何以处我”晞曰“周公抱成王朝诸侯，摄政七年，然后复子明辟，幸有故事，惟殿下虑之”王曰“我安敢自拟周公”晞曰“殿下今日地望，欲避周公得耶”王不答。
帝临发，敕王从驾，除晞并州长史。
及王至邺，诛杨、燕等，诏以王为大丞相、都督中外诸军事，督摄文武，还至并，乃延晞谓曰“不早用卿言，使群小弄权，几至倾覆。
今君侧虽获暂清，终当何以处我”晞曰“殿下将往时地位，犹可以名教出处。
今日事势，遂关天时，非复人理所及”有顷，奏赵郡王睿为左长史，晞为司马。
每夜载入，昼则不与语，以晞儒缓，恐不允武将之意。
后进晞密室曰“比王侯诸贵每见煎迫，言我违天不祥，恐当或有变起，吾正欲以法绳之”晞曰“朝廷比者疏远亲戚，宁思骨血之重。
殿下仓卒所行，非复人臣之事，芒刺在背，交戟入颈，上下相疑，何由可久。
且天道不恒，亏盈迭至，神几变化，肹蚃斯集。
虽执谦挹，粃糠神器，便是违上玄之意，坠先帝之基”王曰“卿何敢发非所宜言，须致卿於法”晞曰“窃谓天时人事，同无异谋，是以冒犯雷霆，不惮斧钺。
今日得披肝胆，抑亦神明攸赞”王曰“拯难匡辅，方俟圣哲，吾何敢私议，幸勿多言”寻有诏以丞相任重，普进府僚一班，晞以司马领吏部郎中。
丞相从事中郎陆杳将出使，临别握晞手曰“相王功格区宇，天下乐推，歌谣满道，物无异望。
杳等愿披赤心，而忽奉外使，无由面尽短诚，寸心谨以仰白”晞寻述杳言。
王曰“若内外咸有异望，赵彦深朝夕左右，何因都无所论。
自以卿意试密与言之”晞以事隙问彦深，彦深曰“我比亦惊此音谣，每欲陈闻，则口噤心战。
弟既发论，吾亦昧死一披肝胆”因亦同劝。
是时诸王公将校四方岳牧表陈符命。
乾明元年八月，昭帝践祚。
诏晞曰“何为自同外客，略不可见。
自今假非局司，但有所怀，随宜作一牒，候少隙即径进也”因敕尚书阳休之、鸿胪卿崔劼等三人，每日本职务罢，并入东廊，共举录历代废礼坠乐、职司废置、朝飨异同、舆服增损。
或道德高俊，久在沉沦。
或巧言眩俗，妖邪害政，爰及田市舟车、征税通塞、婚葬仪轨、贵贱齐衰，有不便於时而古今行用不已者，或自古利用而当今毁弃者，悉令详思，以渐条奏，未待顿备，遇忆续闻。
朝晡给与御食，毕景听还。
时百官请建东宫，敕未许。
每令晞就东堂监视太子冠服，导引趋拜。
为太子太傅，晞以局司奉玺绶。
皇太子释奠，又兼中庶子。
帝将北征，敕问外间比何所闻。
晞曰“道路传言，车驾将行”帝曰“库莫奚南侵，我未经亲戎，因此聊欲习武”晞曰“銮驾巡狩，为复可尔，若轻有驱使，恐天下失望”帝曰“此懦夫常虑，吾自当临时斟酌”帝使斋帅裴泽、主书蔡晖伺察群下，好相诬枉，朝士呼为裴、蔡。
时二人奏车驾北征后，人言阳休之、王晞数与诸人游宴，不以公事在怀。
帝杖休之、晞胫各四十。
帝斩人於前，问晞曰“此人合死不”晞曰“罪实合死，但恨其不得死地。
帝欲以晞为侍中，苦辞不受。
或劝晞勿自疏，晞曰“我少年以来，阅要人多矣，充诎少时，鲜不败绩。
且性实疏缓，不堪时务，人主恩私，何由可保，万一披猖，求退无地。
非不爱作热官，但思之烂熟耳”百官尝赐射，晞中的，当得绢，为不书箭，有司不与。
晞陶陶然曰“我今可谓武有馀文不足矣”晞无子，帝将赐之妾，使小黄门就宅宣旨，皇后相闻晞妻。
晞令妻答，妻终不言，晞以手拊胸而退。
帝闻之笑。
孝昭崩，哀慕殆不自胜，因以羸败。
武成本忿其儒缓，由是弥嫌之，因奏事大被诃叱，而雅步晏然。
历东徐州刺史、秘书监。
武平初，迁大鸿胪，加仪同三司，监修起居注，待诏文林馆。
性闲淡寡欲，虽王事鞅掌，而雅操不移。
在并州，虽戎马填闾，未尝以世务为累。
良辰美景，啸咏遨游，登临山水，以谈宴为事，人士谓之物外司马。
常诣晋祠，赋诗曰“日落应归去，鱼鸟见留连”忽有相王使至，召晞不时至。
明日丞相西閤祭酒卢思道谓晞曰“昨被召已朱颜，得不以鱼鸟致怪”晞缓笑曰“昨晚陶然，颇以酒浆被责，卿辈亦是留连之一物，岂直在鱼鸟而已”及晋阳陷败，与同志避周兵东北走。
山路险迥，惧有土贼，而晞温酒服膏，曾不一废。
齐亡，周武以晞为仪同大将军、太子谏议大夫。
隋开皇元年，卒於洛阳，年七十一。
赠仪同三司、曹州刺史。

