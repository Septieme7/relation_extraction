卷三十八·列传第三十
辛术，字怀哲，少明敏，有识度。
解褐司空胄曹参军，与仆射高隆之共典营构邺都宫室，术有思理，百工克济。
再迁尚书右丞。
出为清河太守，政有能名。
追授并州长史，遭父忧去职。
清河父老数百人诣阙请立碑颂德。
文襄嗣事，与尚书左丞宋游道、中书侍郎李绘等并追诣晋阳，俱为上客。
累迁散骑常侍。
武定八年，侯景叛，除东南道行台尚书，封江夏县男，与高岳等破侯景，擒萧明。
迁东徐州刺史，为淮南经略使。
齐天保元年，侯景征江西租税，术率诸军渡淮断之，烧其稻数百万石。
还镇下邳，人随术北渡淮者三千馀家。
东徐州刺史郭志杀郡守。
文宣闻之，敕术自今所统十馀州地诸有犯法者，刺史先启听报，以下先断后表闻。
齐代行台兼总人事，自术始也。
安州刺史、临清太守、盱眙蕲城二镇将犯法，术皆案奏杀之。
睢州刺史及所部郡守俱犯大辟，朝廷以其奴婢百口及资财尽赐术，三辞不见许，术乃送诣所司，不复以闻。
邢邵闻之，遗术书曰“昔钟离意云孔子忍渴於盗泉，便以珠玑委地，足下今能如此，可谓异代一时”及王僧辩破侯景，术招携安抚，城镇相继款附，前后二十馀州。
於是移镇广陵。
获传国玺送邺，文宣以玺告於太庙。
此玺即秦所制，方四寸，上纽交盘龙，其文曰“受命於天，既寿永昌”二汉相传，又传魏、晋。
怀帝败，没於刘聪。
聪败，没於石氏。
石氏败，晋穆帝永和中，濮阳太守戴僧施得之，遣督护何融送於建邺。
历宋、齐、梁，梁败，侯景得之。
景败，侍中赵思贤以玺投景南兖州刺史郭元建，送於术，故术以进焉。
寻征为殿中尚书，领太常卿，仍与朝贤议定律令。
迁吏部尚书，食南兖州梁郡干。
迁邺以后，大选之职，知名者数四，互有得失，未能尽美。
文襄帝少年高朗，所弊者疏。
袁叔德沉密谨厚，所伤者细。
杨愔风流辨给，取士失於浮华。
唯术性尚贞明，取士以才器，循名责实，新旧参举，管库必擢，门阀不遗。
考之前后铨衡，在术最为折衷，甚为当时所称举。
天保末，文宣尝令术选百员官，参选者二三千人，术题目士子，人无谤讟，其所旌擢，后亦皆致通显。
术清俭，寡嗜欲。
勤於所职，未尝暂懈。
临军以威严，牧人有惠政。
少爱文史，晚更修学，虽在戎旅，手不释卷。
及定淮南，凡诸资物一毫无犯，唯大收典籍，多是宋、齐、梁时佳本，鸠集万馀卷，并顾陆之徒名画、二王已下法书数亦不少，俱不上王府，唯入私门。
及还朝，颇以馈遗权要，物议以此少之。
十年卒，年六十。
皇建二年，赠开府仪同三司、中书监、青州刺史。
子阁卿，尚书郎。
阁卿弟衡卿，有识学，开府参军事。
隋大业初，卒於太常丞。
元文遥，字德远，河南洛阳人，魏昭成皇帝六世孙也。
五世祖常山王遵。
父晞，有孝行，父卒，庐於墓侧而终。
文遥贵，赠特进、开府仪同三司、中书监，谥曰孝。
文遥敏慧夙成，济阴王晖业每云“此子王佐才也”晖业尝大会宾客，有人将《何逊集》初入洛，诸贤皆赞赏之。
河间邢邵试命文遥，“诵之几遍可得”文遥一览便诵，时年十馀岁。
起家员外散骑常侍。
遭父丧，服阕，除太尉东閤祭酒。
以天下方乱，遂解官侍养，隐於林虑山。
武定中，文襄征为大将军府功曹。
齐受禅，於登坛所受中书舍人，宣传文武号令。
杨遵彦每云“堪解穰侯印者，必在斯人”后忽被中旨幽执，竟不知所由。
如此积年。
文宣后自幸禁狱，执手愧谢，亲解所著金带及御服赐之，即日起为尚书祠部郎中。
孝昭摄政，除大丞相府功曹参军，典机密。
及践祚，除中书侍郎，封永乐县伯，参军国大事。
及帝大渐，与平秦王归彦、赵郡王睿等同受顾托，迎立武成。
即位，任遇转隆，历给事黄门侍郎、散骑常侍、侍中、中书监。
天统二年，诏特赐姓高氏，籍属宗正，子弟依例岁时入朝。
再迁尚书左仆射，进封宁都郡公、侍中。
文遥历事三主，明达世务，每临轩，多命宣敕，号令文武，声韵高朗，发吐无滞。
然探测上旨，时有委巷之言，故不为知音所重。
齐因魏朝，宰县多用厮滥，至於士流耻居百里。
文遥以县令为字人之切，遂请革选。
於是密令搜扬贵游子弟，发敕用之。
犹恐其披诉，总召集神武门，令赵郡王睿宣旨唱名，厚加慰喻。
士人为县，自此始也。
既与赵彦深、和士开同被任遇，虽不如彦深清贞守道，又不为士开贪淫乱政，在於季、孟之间。
然性和厚，与物无竞，故时论不在彦深之下。
初，文遥自洛迁邺，惟有地十顷，家贫，所资衣食而已。
魏之将季，宗姓被侮，有人冒相侵夺，文遥即以与之。
及贵，此人尚在，乃将家逃窜。
文遥大惊，追加慰抚，还以与之。
彼人愧而不受，彼此俱让，遂为闲田。
至后主嗣位，赵郡王睿、娄定远等谋出和士开，文遥亦参其议。
睿见杀，文遥由是出为西兖州刺史。
诣士开别，士开曰“处得言地，使元家儿作令仆，深愧朝廷”既言而悔，仍执手慰勉之。
犹虑文遥自疑，用其子行恭为尚书郎，以慰其心。
士开死，自东徐州刺史征入朝，竟不用，卒。
行恭美姿貌，有父风，兼俊才，位中书舍人，待诏文林馆。
齐亡，阳休之等十八人同入关，稍迁司勋下大夫。
隋开皇中，位尚书郎，坐事徙瓜州而卒。
行恭少颇骄恣，文遥令与范阳卢思道交游。
文遥尝谓思道云“小儿比日微有所知，是大弟之力，然白掷剧饮，甚得师风”思道答云“郎辞情俊迈，自是克荷堂构，而白掷剧饮，亦天性所得”行恭弟行如，亦聪慧早成，武平末，任著作佐郎。
赵彦深，自云南阳宛人，汉太傅憙之后。
高祖父难，为清河太守，有惠政，遂家焉，清河后改为平原，故为平原人也。
本名隐，避齐庙讳，改以字行。
父奉伯，仕魏位中书舍人、行洛阳令。
彦深贵，赠司空。
彦深幼孤贫，事母甚孝。
年十岁，曾候司徒崔光。
光谓宾客曰“古人观眸子以知人，此人当必远至”性聪敏，善书计，安闲乐道，不杂交游，为雅论所归服。
昧爽辄自扫门外，不使人见，率以为常。
初为尚书令司马子如贱客，供写书。
子如善其无误，欲将入观省舍。
隐靴无毡，衣帽穿弊，子如给之。
用为书令史，月馀，补正令史。
神武在晋阳，索二史，子如举彦深。
后拜子如开府参军，超拜水部郎。
及文襄为尚书令摄选，沙汰诸曹郎，隐以地寒被出为沧州别驾，辞不行。
子如言於神武，征补大丞相功曹参军，专掌机密，文翰多出其手，称为敏给。
及神武崩，秘丧事，文襄虑河南有变，仍自巡抚，乃委彦深后事，转大行台都官郎中。
临发，握手泣曰“以母弟相托，幸得此心”既而内外宁静，彦深之力。
及还发丧，深加褒美，乃披郡县簿为选，封安国县伯。
从征颍川，时引水灌城，城雉将没，西魏将王思政犹欲死战。
文襄令彦深单身入城告喻，即日降之，便手牵思政出城。
先是，文襄谓彦深曰“吾昨夜梦猎，遇一群豕，吾射尽获之，独一大豕不可得。
文宣嗣位，仍典机密，进爵为侯。
天保初，累迁秘书监。
以为忠谨，每郊庙，必令兼太仆卿，执御陪乘。
转大司农。
帝或巡幸，即辅赞太子，知后事。
出为东南道行台尚书、徐州刺史，为政尚恩信，为吏人所怀，多所降下。
所营军处，士庶追思，号赵行台顿。
文宣玺书劳勉，征为侍中，仍掌机密。
河清元年，进爵安乐公，累迁尚书左仆射、齐州大中正、监国史，迁尚书令，为特进，封宜阳王。
武平二年拜司空，为祖珽所间，出为西兖州刺史。
四年，征为司空，转司徒。
丁母忧，寻起为本官。
七年六月暴疾薨，时年七十。
彦深历事累朝，常参机近，温柔谨慎，喜怒不形於色。
自皇建以还，礼遇稍重，每有引见，或升御榻，常呼官号而不名也。
凡诸选举，先令铨定，提奖人物，皆行业为先，轻薄之徒，弗之齿也。
孝昭既执朝权，群臣密多劝进，彦深独不致言。
孝昭尝谓王晞云“若言众心皆谓天下有归，何不见彦深有语”晞以告，彦深不获已，陈请，其为时重如此。
常逊言恭己，未尝以骄矜待物，所以或出或处，去而复还。
母傅氏，雅有操识。
彦深三岁，傅便孀居，家人欲以改适，自誓以死。
彦深五岁，傅谓之曰“家贫儿小，何以能济”彦深泣而言曰“若天哀矜，儿大当仰报”傅感其意，对之流涕。
及彦深拜太常卿，还，不脱朝服，先入见母，跪陈幼小孤露，蒙训得至於此。
母子相泣久之，然后改服。
后为宜阳国太妃。
彦深有七子，仲将知名。
仲将沉敏有父风，温良恭俭，虽对妻子，亦未尝怠慢，终日俨然。
学涉群书，善草隶。
虽与弟书，书字楷正，云草不可不解，若施之於人，即似相轻易，若与当家中卑幼，又恐其疑所在宜尔，是以必须隶笔。
彦深乞转以万年县子授之。
位给事黄门侍郎、散骑常侍。
隋开皇中，位吏部郎，终於安州刺史。
齐朝宰相，善始令终唯彦深一人。
然讽朝廷以子叔坚为中书侍郎，颇招物议。
时冯子琮子慈明、祖珽子君信并相继居中书，故时语云“冯、祖及赵，秽我凤池”然叔坚身材最劣。

卷三十九·列传第三十一
崔季舒，字叔正，博陵安平人。
父瑜之，魏鸿胪卿。
季舒少孤，性明敏，涉猎经史，长於尺牍，有当世才具。
年十七，为州主簿，为大将军赵郡公琛所器重，言之於神武。
神武亲简丞郎，补季舒大行台都官郎中。
文襄辅政，转大将军中兵参军，甚见亲宠。
以魏帝左右，须置腹心，擢拜中书侍郎。
文襄为中书监，移门下机事总归中书，又季舒善音乐，故内伎亦通隶焉，内伎属中书。
自季舒始也。
文襄每进书魏帝，有所谏请，或文辞繁杂，季舒辄修饰通之，得申劝戒而已。
静帝报答霸朝，恒与季舒论之，云“崔中书是我奶母”转黄门侍郎，领主衣都统。
虽迹在魏朝，而心归霸府，密谋大计，皆得预闻。
於是宾客辐凑，倾心接礼，甚得名誉，势倾崔暹。
暹尝於朝堂屏人拜之曰“暹若得仆射，皆叔父之恩”其权重如此。
时勋贵多不法，文襄无所纵舍，外议以季舒及崔暹等所为，甚被怨疾。
及文襄遇难，文宣将赴晋阳，黄门郎阳休之劝季舒从行，曰“一日不朝，其间容刀”季舒性爱声色，心在闲放，遂不请行，欲恣其行乐。
司马子如缘宿憾，及尚食典御陈山提等共列其过状，由是季舒及暹各鞭二百，徙北边。
天保初，文宣知其无罪，追为将作大匠，再迁侍中。
俄兼尚书左仆射、仪同三司，大被恩遇。
乾明初，杨愔以文宣遗旨，停其仆射。
遭母丧解任，起复，除光禄勋，兼中兵尚书。
出为齐州刺史，坐遣人渡淮互市，亦有赃贿事，为御史所劾，会赦不问。
武成居藩，曾病，文宣令季舒疗病，备尽心力。
大宁初，追还，引入慰勉，累拜度支尚书、开府仪同三司。
营昭阳殿，敕令监造。
以判事式为胡长仁密言其短，出为西兖州刺史。
为进典签於吏部，被责免官，又以诣广宁王宅，决马鞭数十。
及武成崩，不得预於哭泣。
久之，除胶州刺史，迁侍中、开府，食新安、河阴二郡干。
加左光禄大夫，待诏文林馆，监撰《御览》。
加特进、监国史。
季舒素好图籍，暮年转更精勤，兼推荐人士，奖劝文学，时议翕然，远近称美。
祖珽受委，奏季舒总监内作。
珽被出，韩长鸾以为珽党，亦欲出之。
属车驾将适晋阳，季舒与张雕议：以为寿春被围，大军出拒，信使往还，须禀节度。
兼道路小人，或相惊恐，云大驾向并，畏避南寇。
若不启谏，必动人情。
遂与从驾文官连名进谏。
时贵臣赵彦深、唐邕、段孝言等初亦同心，临时疑贰，季舒与争未决。
长鸾遂奏云“汉儿文官连名总署，声云谏止向并，其实未必不反，宜加诛戮”帝即召已署表官人集含章殿，以季舒、张雕、刘逖、封孝琰、裴泽、郭遵等为首，并斩之殿庭，长鸾令弃其尸於漳水。
自外同署，将加鞭挞，赵彦深执谏获免。
季舒等家属男女徙北边，妻女子妇配奚官，小男下蚕室，没入赀产。
季舒大好医术，天保中，於徙所无事，更锐意研精，遂为名手，多所全济。
虽位望转高，未曾懈怠，纵贫贱厮养，亦为之疗。
庶子长君，尚书右外兵郎中。
次镜玄，著作佐郎。
并流於远恶。
未几，季舒等六人妻以年老放出。
后南安王思好更称朝廷罪恶，以季舒等见害为词，悉召六人兄弟子侄随军趣晋阳。
事败，长君等并从戮，六人妻又追入官。
周武帝灭齐，诏斛律光与季舒等六人同被优赠，季舒赠开府仪同大将军、定州刺史云。
祖珽，字孝征，范阳遒人也。
父莹，魏护军将军。
珽神情机警，词藻遒逸，少驰令誉，为世所推。
起家秘书郎，对策高第，为尚书仪曹郎中，典仪注。
尝为冀州刺史万俟受洛制《清德颂》，其文典丽，由是神武闻之。
时文宣为并州刺史，署珽开府仓曹参军。
神武口授珽三十六事，出而疏之，一无遗失，大为僚类所赏。
时神武送魏兰陵公主出塞嫁蠕蠕，魏收赋《出塞》及《公主远嫁诗》二首，珽皆和之，大为时人传咏。
珽性疏率，不能廉慎守道。
仓曹虽云州局，乃受山东课输，由此大有受纳，丰於财产。
又自解弹琵琶，能为新曲，招城市年少歌舞为娱，游集诸倡家。
与陈元康、穆子容、任胄、元士亮等为声色之游。
诸人尝就珽宿，出山东大文绫并连珠孔雀罗等百馀匹，令诸妪掷樗蒲赌之，以为戏乐。
参军元景献，故尚书令元世隽子也，其妻司马庆云女，是魏孝静帝姑博陵长公主所生。
珽忽迎景献妻赴席，与诸人递寝，亦以货物所致。
其豪纵淫逸如此。
常云“丈夫一生不负身”已，文宣罢州，珽例应随府，规为仓局之间，致请於陈元康，元康为白，由是还任仓曹。
珽又委体附参军事摄典签陆子先，并为画计，请粮之际，令子先宣教，出仓粟十车，为僚官捉送。
神武亲问之，珽自言不受署，归罪子先，神武信而释之。
珽出而言曰“此丞相天缘明鉴，然实孝征所为”性不羁放纵，曾至胶州刺史司马世云家饮酒，遂藏铜叠二面。
厨人请搜诸客，果於珽怀中得之，见者以为深耻。
所乘老马，常称骝驹。
又与寡妇王氏奸通，每人前相闻往复。
裴让之与珽早狎，於众中嘲珽曰“卿那得如此诡异，老马十岁，犹号骝驹。
一妻耳顺，尚称娘子”於时喧然传之。
后为神武中外府功曹，神武宴僚属，於坐失金叵罗，窦泰令饮酒者皆脱帽，於珽髻上得之，神武不能罪也。
后为秘书丞，领舍人，事文襄。
州客至，请卖《华林遍略》。
文襄多集书人，一日一夜写毕，退其本曰“不须也”珽以《遍略》数帙质钱樗蒲，文襄杖之四十。
又与令史李双、仓督成祖等作晋州启，请粟三千石，代功曹参军赵彦深宣神武教，给城局参军。
事过典签高景略，疑其定不实，密以问彦深，彦深答都无此事，遂被推检，珽即引伏。
神武大怒，决鞭二百，配甲坊，加钳，其谷倍征。
未及科，会并州定国寺新成，神武谓陈元康、温子升曰“昔作《芒山寺碑》文，时称妙绝，今《定国寺碑》当使谁作词也”元康因荐珽才学，并解鲜卑语。
乃给笔札，就禁所具草。
二日内成，其文甚丽。
神武以其工而且速，特恕不问，然犹免官，散参相府。
文襄嗣事，以为功曹参军。
及文襄遇害，元康被伤创重，倩珽作书属家累事，并云“祖喜边有少许物，宜早索取”珽乃不通此书，唤祖喜私问，得金二十五铤，唯与喜二铤，馀尽自入己。
盗元康家书数千卷。
祖喜怀恨，遂告元康二弟叔谌、季璩等。
叔谌以语杨愔，愔嚬眉答曰“恐不益亡者”因此得停。
文宣作相，珽拟补令史十馀人，皆有受纳，据法处绞，上寻舍之。
又盗官《遍略》一部。
事发，文宣付从事中郎王士雅推检，并书与平阳公淹，令录珽付禁，勿令越逸。
淹遣田曹参军孙子宽往唤，珽受命，便尔私逃。
黄门郎高德正副留台事，谋云“珽自知有犯，惊窜是常，但宣一命向秘书，称奉并州约束须《五经》三部，仰丞亲检校催遣，如此则珽意安，夜当还宅，然后掩取”珽果如德正图，遂还宅。
薄晚，就家掩之，缚珽送廷尉。
据犯枉法处绞刑。
文宣以珽伏事先世，讽所司命特宽其罚，遂奏免死除名。
天保元年，复被召从驾，依除免例，参於晋阳。
珽天性聪明，事无难学，凡诸伎艺，莫不措怀，文章之外，又善音律，解四夷语及阴阳占候，医药之术尤是所长。
文宣帝虽嫌其数犯宪，而爱其才伎，令直中书省，掌诏诰。
珽通密状，列中书侍郎陆元规，敕令裴英推问，元规以应对忤旨，被配甲坊。
除珽尚药丞，寻迁典御。
又奏造胡桃油，复为割藏免官。
文宣每见之，常呼为贼。
文宣崩，普选劳旧，除为章武太守。
会杨愔等诛，不之官，授著作郎。
数上密启，为孝昭所忿，敕中书门下二省断珽奏事。
珽善为胡桃油以涂画，乃进之长广王，因言“殿下有非常骨法，孝征梦殿下乘龙上天”。
王谓曰“若然，当使兄大富贵”及即位，是为武成皇帝，擢拜中书侍郎。
帝於后园使珽弹琵琶，和士开胡舞，各赏物百段。
士开忌之，出为安德太守，转齐郡太守，以母老乞还侍养，诏许之。
会江南使人来聘，为中劳使。
寻为太常少卿、散骑常侍、假仪同三司，掌诏诰。
初，珽於乾明、皇建之时，知武成阴有大志，遂深自结纳，曲相祗奉。
武成於天保世频被责，心常衔之。
珽至是希旨，上书请追尊太祖献武皇帝为神武，高祖文宣皇帝改为威宗景烈皇帝，以悦武成，从之。
时皇后爱少子东平王俨，愿以为嗣，武成以后主体正居长，难於移易。
珽私於士开曰“君之宠幸，振古无二，宫车一日晚驾，欲何以克终”士开因求策焉。
珽曰“宜说主上，云襄、宣、昭帝子俱不得立，今宜命皇太子早践大位，以定君臣。
若事成，中宫少主皆德君，此万全计也。
君此且微说，令主上粗解，珽当自外上表论之”士开许诺。
因有彗星出，太史奏云除旧布新之徵。
珽於是上书，言“陛下虽为天子，未是极贵。
按《春秋元命苞》云：乙酉之岁，除旧革政。
今年太岁乙酉，宜传位东宫，令君臣之分早定，且以上应天道”并上魏献文禅子故事。
帝从之。
由是拜秘书监，加仪同三司，大被亲宠。
既见重二宫，遂志於宰相。
先与黄门侍郎刘逖友善，乃疏侍中尚书令赵彦深、侍中左仆射元文遥、侍中和士开罪状，令逖奏之。
逖惧不敢通，其事颇泄，彦深等先诣帝自陈。
帝大怒，执珽诘曰“何故毁我士开”珽因厉声曰“臣由士开得进，本无欲毁之意，陛下今既问臣，臣不敢不以实对。
士开、文遥、彦深等专弄威权，控制朝廷，与吏部尚书尉瑾内外交通，共为表里，卖官鬻狱，政以贿成，天下歌谣。
若为有识所知，安可闻於四裔。
陛下不以为意，臣恐大齐之业隳矣”帝曰“尔乃诽谤我”珽曰“不敢诽谤，陛下取人女”帝曰“我以其俭饿，故收养之”珽曰“何不开仓赈给，乃买取将入后宫乎”帝益怒，以刀环筑口，鞭杖乱下，将扑杀之。
大呼曰“不杀臣，陛下得名，杀臣，臣得名。
若欲得名，莫杀臣，为陛下合金丹”遂少获宽放。
珽又曰“陛下有一范增不能用，知可如何”帝又怒曰“尔自作范增，以我为项羽邪”珽曰“项羽人身亦何由可及，但天命不至耳。
项羽布衣，率乌合众，五年而成霸王业。
陛下藉父兄资，财得至此，臣以项羽未易可轻。
臣何止方於范增，纵张良亦不能及。
张良身傅太子，犹因四皓，方定汉嗣。
臣位非辅弼，疏外之人，竭力尽忠，劝陛下禅位，使陛下尊为太上，子居宸扆，於己及子，俱保休祚。
蕞尔张良，何足可数”帝愈恚，令以土塞其口，珽且吐且言，无所屈挠。
乃鞭二百，配甲坊，寻徙於光州。
刺史李祖勋遇之甚厚。
别驾张奉礼希大臣意，上言“珽虽为流囚，常与刺史对坐”敕报曰“牢掌”奉礼曰“牢者，地牢也”乃为深坑，置诸内，苦加防禁，桎梏不离其身，家人亲戚不得临视。
夜中以芜菁子烛熏眼，因此失明。
武成崩，后主忆之，就除海州刺史。
是时陆令萱外干朝政，其子穆提婆爱幸。
珽乃遗陆媪弟悉达书曰“赵彦深心腹深沉，欲行伊、霍事，仪同姊弟岂得平安，何不早用智士耶”和士开亦以珽能决大事，欲以为谋主，故弃除旧怨，虚心待之。
与陆媪言於帝曰“襄、宣、昭三帝，其子皆不得立，今至尊犹在帝位者，实由祖孝征。
此人有大功，宜报重恩。
孝征心行虽薄，奇略出人，缓急真可凭仗。
且其双盲，必无反意，请唤取问其谋计”从之，入为银青光禄大夫、秘书监，加开府仪同三司。
和士开死后，仍说陆媪出彦深，以珽为侍中。
在晋阳，通密启请诛琅邪王。
其计既行，渐被任遇。
又太后之被幽也，珽欲以陆媪为太后，撰魏帝皇太后故事，为太姬言之。
谓人曰“太姬虽云妇人，实是雄杰，女娲已来无有也”太姬亦称珽为国师、国宝。
由是拜尚书左仆射，监国史，加特进，入文林馆，总监撰书，封燕郡公，食太原郡干，给兵七十人。
所住宅在义井坊，旁拓邻居，大事修筑，陆媪自往案行。
势倾朝野。
斛律光甚恶之，遥见窃骂云“多事乞索小人，欲行何计数”常谓诸将云“边境消息，处分兵马，赵令尝与吾等参论之。
盲人掌机密来，全不共我辈语，止恐误他国家事”又珽颇闻其言，因其女皇后无宠，以谣言闻上曰“百升飞上天，明月照长安”令其妻兄郑道盖奏之。
帝问珽，珽证实。
又说谣云“高山崩，槲树举，盲老翁背上下大斧，多事老母不得语”珽并云“盲老翁是臣”，云与国同忧戚，劝上行，语“其多事老母，似道女侍中陆氏”。
帝以问韩长鸾、穆提婆，并令高元海、段士良密议之，众人未从。
因光府参军封士让启告光反，遂灭其族。
珽又附陆媪，求为领军，后主许之。
诏须覆奏，取侍中斛律孝卿署名。
孝卿密告高元海，元海语侯吕芬、穆提婆云“孝征汉儿，两眼又不见物，岂合作领军也”明旦面奏，具陈珽不合之状，并书珽与广宁王孝珩交结，无大臣体。
珽亦求面见，帝令引入。
珽自分疏，并云与元海素相嫌，必是元海谮臣。
帝弱颜不能讳，曰“然”珽列元海共司农卿尹子华、太府少卿李叔元、平准令张叔略等结朋树党。
遂除子华仁州刺史，叔元襄城郡太守，叔略南营州录事参军。
陆媪又唱和之，复除元海郑州刺史。
珽自是专主机衡，总知骑兵、外兵事。
内外亲戚，皆得显位。
后主亦令中要数人扶侍出入，著纱帽直至永巷，出万春门向圣寿堂，每同御榻论决政事，委任之重，群臣莫比。
自和士开执事以来，政体隳坏，珽推崇高望，官人称职，内外称美。
复欲增损政务，沙汰人物。
始奏罢京畿府，并於领军，事连百姓，皆归郡县。
宿卫都督等号位从旧官名，文武章服并依故事。
又欲黜诸阉竖及群小辈，推诚朝廷，为致治之方。
陆媪、穆提婆议颇同异。
珽乃讽御史中丞丽伯侓令劾主书王子冲纳贿，知其事连穆提婆，欲使赃罪相及，望因此坐，并及陆媪。
犹恐后主溺於近习，欲因后党为援，请以皇后兄胡君瑜为侍中、中领军，又征君瑜兄梁州刺史君璧，欲以为御史中丞。
陆媪闻而怀怒，百方排毁，即出君瑜为金紫光禄大夫，解中领军，君璧还镇梁州。
皇后之废，颇亦由此。
王子冲释而不问。
珽日益以疏。
又诸宦者更共谮毁之，无所不至。
后主问诸太姬，悯默不对，及三问，乃下床拜曰“老婢合死，本见和士开道孝征多才博学，言为善人，故举之。
比来看之，极是罪过，人实难知。
老婢合死”后主令韩长鸾检案，得其诈出敕受赐十馀事，以前与其重誓不杀，遂解珽侍中、仆射，出为北徐州刺史。
珽求见后主，韩长鸾积嫌於珽，遣人推出柏阁。
珽固求面见，坐不肯行。
长鸾乃令军士牵曳而出，立珽於朝堂，大加诮责。
上道后，令追还，解其开府仪同、郡公，直为刺史。
至州，会有陈寇，百姓多反。
珽不关城门，守埤者皆令下城静坐，街巷禁断行人，鸡犬不听鸣吠。
贼无所闻见，不测所以，疑惑人走城空，不设警备。
珽忽然令大叫，鼓噪聒天，贼大惊，登时走散。
后复结阵向城，珽乘马自出，令录事参军王君植率兵马，仍亲临战。
贼先闻其盲，谓为不能拒抗，忽见亲在戎行，弯弧纵镝，相与惊怪，畏之而罢。
时穆提婆憾之不已，欲令城陷没贼，虽知危急，不遣救援。
珽且战且守十馀日，贼竟奔走，城卒保全。
卒於州。
子君信，涉猎书史，多诸杂艺。
位兼通直散骑常侍、聘陈使副、中书郎。
珽出，亦见废免。
君信弟君彦，容貌短小，言辞涩讷，少有才学。
隋大业中，位至东平郡书佐。
郡陷翟让，因为李密所得，密甚礼之，署为记室，军书羽檄皆成其手。
及密败，为王世充所杀。
珽弟孝隐，有文学，早知名。
词章虽不逮兄，亦机警有辩，兼解音律。
魏末为散骑常侍、迎梁使。
时徐君房、庾信来聘，名誉甚高，魏朝闻而重之，接对者多取一时之秀，卢元景之徒并降阶摄职，更递司宾。
孝隐处其中，物议称美。
孝隐从父弟茂，颇有辞情，然好酒性率，不为时重。
大宁中，以经学为本乡所荐，除给事，以疾辞，仍不复仕。
珽受任寄，故令呼茂，茂不获已，暂来就之。
珽欲为奏官，茂乃逃去。
珽族弟崇儒，涉学有辞藻，少以干局知名。
武平末，司州别驾、通直常侍。
入周，为容昌郡太守。
隋开皇初，终宕州长史。