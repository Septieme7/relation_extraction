卷四十·列传第三十二
尉瑾，字安仁。
父庆宾，为魏肆州刺史。
瑾少而敏悟，好学慕善。
稍迁直后。
司马子如执政，瑾取其外生皮氏女，由此擢拜中书舍人。
既是子如姻戚，数往参诣，因与先达名辈微相款狎。
世宗入朝，因命瑾在邺北宫共高德正典机密。
肃宗辅政，累迁吏部尚书。
世祖践祚，赵彦深本子如宾僚，元文遥、和士开并帝乡故旧，共相荐达，任遇弥重。
又吏部铨衡所归，事多秘密，由是朝之几事，颇亦预闻。
寻兼右仆射，摄选，未几即真。
病卒，世祖方在三台饮酒，文遥奏闻，遂命彻乐罢饮。
瑾外虽通显，内阙风训，闺门秽杂，为世所鄙。
然亦能折节下士，意在引接名流，但不别之。
及官高任重，便大躁急，省内郎中将论事者逆即瞋詈，不可谘承。
既居大选，弥自骄狠。
子德载嗣。
冯子琮，信都人，北燕主冯跋之后也。
父灵绍，度支郎中。
子琮性聪敏，涉猎书传。
为肃宗除领军府法曹，典机密，摄库部。
肃宗曾阅簿领，试令口陈，子琮暗对，无有遗失。
子琮妻，胡皇后妹也。
迁殿中郎，加东宫管记。
又奉别诏，令共胡长粲辅导太子，转庶子。
天统元年，世祖禅位后主。
世祖御正殿，谓子琮曰“少君左右宜得正人，以卿心存正直，今以后事相委”除给事黄门侍郎，领主衣都统。
世祖在晋阳，既居旧殿，少帝未有别所，诏子琮监造大明宫。
宫成，世祖亲自巡幸，怪其不甚宏丽。
子琮对曰“至尊幼年，纂承大业，欲令敦行节俭，以示万邦。
兼此北连天阙，不宜过复崇峻”世祖称善。
及世祖崩，仆射和士开先恒侍疾，秘丧三日不发。
子琮问士开不发丧之意。
士开引神武、文襄初崩并秘丧不举，至尊年少，恐王公有贰心，意欲普追集凉风堂，然后与公详议。
时太尉录尚书事赵郡王睿先恒居内，预帷幄之谋，子琮素知士开忌睿及领军临淮王娄定远，恐其矫遗诏出睿外任，夺定远禁卫之权，因答云“大行，神武之子，今上又是先皇传位，群臣富贵者皆是至尊父子之恩，但令在内贵臣一无改易，王公已下必无异望。
世异事殊，不得与霸朝相比。
且公出宫门已经数日，升遐之事，行路皆传，久而不举，恐有他变”於是乃发丧。
元文遥以子琮太后妹夫，恐其奖成太后干政，说赵郡王及士开出之，拜郑州刺史，即令之任。
子琮除州，非后主本意，中旨殷勤，特给后部鼓吹，加兵五十人，并听将物度关。
至州未几，太后为齐安王纳子琮长女为妃，子琮因请假赴邺，遂授吏部尚书。
其妻恃亲放纵，请谒公行，贿货填积。
守宰除授，先定钱帛多少，然后奏闻，其所通致，事无不允，子琮亦不禁制。
俄迁尚书右仆射，仍摄选。
和士开居要日久，子琮旧所附托，卑辞曲躬，事事谘禀。
士开弟休与卢氏婚，子琮检校趋走，与士开府僚不异。
是时内官除授多由士开奏拟，子琮既恃内戚，兼带选曹，自擅权宠，颇生间隙。
琅邪王俨杀士开，子琮与其事，就内省绞杀之。
子琮微有识鉴，及位望转隆，宿心顿改。
擢引非类，以为深交。
纵其子弟，官位不依伦次。
又专营婚媾，历选上门，例以官爵许之，旬日便验。
子慈正。
赫连子悦，字士欣，勃勃之后也。
魏永安初，以军功为济州别驾。
及高祖起义，侯景为刺史，景本尔朱心腹，子悦劝景起义，景从之。
除林虑守。
世宗往晋阳，路由是郡，因问所不便。
悦答云“临水、武安二县去郡遥远，山岭重叠，车步艰难，若东属魏郡，则地平路近”世宗笑曰“卿徒知便民，不觉损干”子悦答云“所言因民疾苦，不敢以私润负心”世宗云“卿能如此，甚善甚善”仍敕依事施行。
在郡满，更征为临漳令。
后除郑州刺史，於时新经河清大水，民多逃散，子悦亲加恤隐，户口益增，治为天下之最。
入为都官尚书，郑州民八百馀请立碑颂德，有诏许焉。
后以本官兼吏部。
子悦在官，唯以清勤自守，既无学术，又阙风仪，人伦清鉴，去之弥远，一旦居铨衡之首，大招物议。
由是除太常卿，卒。
唐邕，字道和，太原晋阳人，其先自晋昌徙焉。
父灵芝，魏寿阳令。
邕少明敏，有治世才具。
太昌初，或荐於高祖，命其直外兵曹，典执文帐。
邕善书计，强记默识，以干济见知，擢为世宗大将军府参军。
及世宗崩，事出仓卒，显祖部分将士，镇压四方，夜中召邕支配，造次便了，显祖甚重之。
显祖频年出塞，邕必陪从，专掌兵机。
识悟闲明，承受敏速，自督将以还，军吏以上，劳效由绪，无不谙练，每有顾问，占对如响。
或於御前简阅，虽三五千人，邕多不执文簿，暗唱官位姓名，未常谬误。
七年，於羊汾堤讲武，令邕总为诸军节度。
事毕，仍监宴射之礼。
是日，显祖亲执邕手，引至太后前，坐於丞相斛律金之上，启太后云“唐邕强干，一人当千”仍别赐锦彩钱帛。
邕非唯强济明辨，然亦善揣上意，进取多途，是以恩宠日隆，委任弥重。
显祖又尝对邕白太后云“唐邕分明强记，每有军机大事，手作文书，口且处分，耳又听受，实是异人”一日之中，六度赐物。
又尝解所服青鼠皮裘赐邕，云“朕意在车马衣裘与卿共弊”十年，从幸晋阳，除兼给事黄门侍郎，领中书舍人。
显祖尝登童子佛寺，望并州城曰“此是何等城”或曰“此是金城汤池，天府之国”帝云“我谓唐邕是金城，此非金城也”其见重如此。
其后语邕曰“卿劬劳既久，欲除卿作州，频敕杨遵彦更求一人堪代卿者。
遵彦云比遍访文武，如卿之徒实不可得，所以遂停此意。
卿宜勉之”显祖或时切责侍臣不称旨者“观卿等举措，不中与唐邕作奴”其见赏遇多此类。
肃宗作相，除黄门侍郎。
於华林园射，特赐金带宝器服玩杂物五百种。
天统初，除侍中、并州大中正，又拜护军，馀如故。
邕以军民教习田猎，依令十二月，月别三围，以为人马疲敝，奏请每月两围。
世祖从之。
后出为赵州刺史，馀官如故。
世祖谓邕曰“朝臣未有带侍中、护军、中正作州者，以卿故有此举，放卿百馀日休息，至秋间当即追卿”迁右仆射，又迁尚书令，封晋昌王，录尚书事。
属周师来寇，丞相高阿那肱率兵赴援，邕配割不甚从允，因此有隙。
肱谮之，遣侍中斛律孝卿宣旨责让，留身禁止，寻释之。
车驾将幸晋阳，敕孝卿总知骑兵度支，事多自决，不相询禀。
邕自恃从霸朝以来常典枢要，历事六帝，恩遇甚重，一旦为孝卿所轻，负气郁怏，形於辞色。
帝平阳败后，狼狈还邺都。
邕惧那肱谮之，恨斛律孝卿轻己，遂留晋阳，与莫多娄敬显等崇树安德王为帝。
信宿城陷，邕遂降周，依例授仪同大将军。
卒於凤州刺史。
邕性识明敏，通解时事，齐氏一代，典执兵机。
凡是九州军士、四方勇募，强弱多少，番代往还，及器械精粗、粮储虚实，精心勤事，莫不谙知。
自大宁以来，奢侈糜费，比及武平之末，府藏渐虚。
邕度支取舍，大有裨益。
然既被任遇，意气渐高，其未经府寺陈诉，越览词牒，条数甚多，俱为宪台及左丞弹纠，并御注放免。
司空从事中郎封长业、太尉记室参军平涛并为征官钱违限，邕各杖背二十。
齐时宰相未有挝挞朝士者，至是甚骇物听。
邕三子。
长子君明，开府仪同三司。
开皇初，卒於应州刺史。
次子君彻，中书舍人，隋顺、戎二州刺史，大业中，卒於武贲郎将。
少子君德，以邕降周伏法。
齐朝因高祖作相，丞相府外兵曹、骑兵曹分掌兵马。
及天保受禅，诸司监咸归尚书，唯此二曹不废，令唐邕、白建主治，谓之外兵省、骑兵省。
其后邕、建位望转隆，各为省主，令中书舍人分判二省事，故世称唐、白云。
白建，字彦举，太原阳邑人也。
初入大丞相府骑兵曹，典执文帐，明解书计，为同局所推。
天保十年，兼中书舍人。
肃宗辅政，除大丞相骑兵参军。
河清三年，突厥入境，代、忻二牧悉是细马，合数万匹，在五台山北柏谷中避贼。
贼退后，敕建就彼检校，续使人诣建间领马，送定州付民养饲。
建以马久不得食，瘦弱，远送恐多死损，遂违敕以便宜从事，随近散付军人。
启知，敕许焉。
戎乘无损，建有力焉。
武平末，历特进、侍中、中书令。
建虽无他才，勤於在公。
属王业始基，戎寄为重，建与唐邕俱以典执兵马致位卿相。
晋阳，国之下都，每年临幸，征诏差科，责成州郡。
本藩僚佐爰及守宰，谘承陈请，趋走无暇。
诸子幼稚，俱为州郡主簿，新君选补，必先召辟。
男婚女嫁，皆得胜流。
当世以为荣宠之极。
武平七年卒。

卷四十一·列传第三十三
暴显，字思祖，魏郡斥邱人也。
祖喟，魏琅邪太守、朔州刺史，因家边朔。
父诞，魏恒州刺史、左卫将军，乐安公。
显幼时，见一沙门指之曰“此郎子有好相表，大必为良将，贵极人臣”语终失僧，莫知所去。
显少经军旅，善於骑射，曾从魏孝庄帝出猎，一日之中，手获禽兽七十三。
孝昌二年，除羽林监。
中兴元年，除襄威将军、晋州车骑府长史。
后从高祖於信都举义，授中坚将军、散骑侍郎、帐内大都督，加安东将军、银青光禄大夫，屯留县开国侯。
天平二年，除渤海郡守。
元象元年，除云州大中正，兼武卫将军，加镇东将军。
二年，除北徐州刺史、当州大都督。
从高祖与西师战於邙山，高祖令显守河桥镇，据中潬城。
武定二年，除征南将军、广州刺史。
侯景反於河南，为景所攻，显率左右二十馀骑突出贼营，拔难归国。
时高岳、慕容绍宗等讨景，即配显士马，随岳等破景於涡阳。
武定六年，拜太府卿。
从世宗平王思政於颍川，授颍州刺史。
七年，转郑州刺史。
八年，加骠骑将军，进侯为公，通前食邑一千三百户。
天保元年，加卫大将军，刺史如故。
三年，与清河王高岳袭历阳，取之。
为赃货，解郑州，大理禁止。
处断未讫，为合肥被围，遣与步汗萨、慕容俨等同攻梁北徐州。
擒刺史王强。
与梁秦州刺史严超达战於泾城，破之。
五年，授仪同三司。
其年，又与高岳南临汉水，攻下梁西楚州，获刺史许法光。
於时梁将萧循与侯瑱等围慕容俨於郢州，复以显为水军大都督，从摄口入江救之。
师还，加开府仪同三司，赏帛五百匹。
十年，食幽州范阳郡干。
乾明元年，除车骑大将军。
皇建元年，转封乐安郡开国公。
二年，除赵州刺史。
河清元年，迁洛州刺史。
二年，复除朔州刺史，秩满归。
天统元年，加特进、骠骑大将军，封定阳王。
四年卒，年六十六。
皮景和，琅邪下邳人也。
父庆宾，魏淮南王开府中兵参军事。
正光中，因使怀朔，遇世乱，因家广宁之石门县。
景和少通敏，善骑射。
初以亲信事高祖，后补亲信副都督。
武定二年，征步落稽。
世宗疑贼有伏兵，令景和将五六骑深入一谷中，值贼百馀人，便共格战，景和射数十人，莫不应弦而倒。
高祖尝令景和射一野豕，一箭而获之，深见嗟赏，除库直正都督。
天保初，授假节、通州刺史，封永宁县开国子。
后从袭库莫奚，加左右大都督。
又从度黄龙，征契丹，定稽胡。
寻从讨茹茹主庵罗辰於陉北，又从平茹茹馀烬。
景和趫捷，有武用，每有战功。
十年，食安乐郡干。
乾明元年，除武卫将军，兼给事黄门侍郎。
肃宗作相，以本官摄大丞相府从事中郎。
大宁元年，除仪同三司、散骑常侍、武卫大将军，寻加开府。
二年，出为梁州刺史。
三年，突厥围逼晋阳，令景和驰驿赴京，督领后军赴并州，未到间，贼已退。
仍除领左右大将军，食齐郡干，又除并省五兵尚书。
天统元年，迁殿中尚书。
二年，除侍中。
景和於武职之中，兼长吏事，又性识均平，故频有美授。
周通好之后，冠盖往来，常令景和对接，每与使人同射，百发百中，甚见推重。
武平中，诏狱多令中黄门等监治，恒令景和按覆，据理执正，由是过无枉滥。
后除特进、中领军，封广汉郡开国公。
又随斛律光率众西讨，克姚襄、白亭二城，别封永宁郡开国公。
又除领军将军。
又从军拔宜阳城，封开封郡开国公。
琅邪王之杀和士开也，兵指西阙，内外惶惑，莫知所为。
景和请后主出千秋门自号令。
事平，除尚书右仆射、赵州刺史。
寻迁河南行台尚书右仆射、洛州刺史。
陈将吴明彻寇淮南，令景和率众拒之，除领军大将军，封文城郡王，转食高阳郡干。
军至柤口，值土人陈暄等作乱，景和平之。
又有阳平人郑子饶，诈依佛道，设斋会，用米面不多，供赡甚广，密从地藏渐出饼饭，愚人以为神力，见信於魏、卫之间。
将为逆乱，谋泄，掩讨漏逸。
乃潜渡河，聚众数千，自号长乐王，已破乘氏县，又欲袭西兖州城。
景和自南兖州遣骑数百击破之，斩首二千馀级，生擒子饶，送京师烹之。
及吴明彻围寿阳，敕令景和与贺拔伏恩等赴救。
景和以尉破胡军始丧败，怯懦不敢进，顿兵淮口，频有敕使催促，然始渡淮。
属寿阳已陷，狼狈北还，器械军资，大致遗失。
陈将萧摩诃率步骑於淮北仓陵城截之，景和得整旅逆战，摩诃退归。
是时拒吴明彻者多致倾覆，唯景和全军而还，由是获赏，除尚书令，别封西河郡开国公，赐钱二十万，酒米十车。
时陈人声将渡淮，令景和停军西兖州，为拒守节度。
武平六年病卒，年五十五。
赠侍中、使持节、都督定恒朔幽定平六州诸军事、太尉公、录尚书事、定州刺史。
长子信，机悟有风神，微涉书传。
武平末，开府仪同三司、武卫将军，於勋贵子弟之中，称其识鉴。
於并州降周军，授上开府、军正大夫。
隋开皇中，卒於洮州刺史。
少子宿达，武平末太子斋帅，有才藻检行。
开皇中，通事舍人。
丁母忧，起复，将赴京，辞灵恸哭而绝，久而获苏，不能下食，三日致死。
鲜於世荣，渔阳人也。
父宝业，怀朔镇将，武平初，赠仪同三司、祠部尚书、朔州刺史。
世荣少而沉敏，有器干。
兴和二年，为高祖亲信副都督，稍迁平西将军、赐爵石门县子。
后频从显祖讨茹茹，破稽胡。
又从高岳平郢州，除持节、河州刺史，食朝歌县干。
寻为肃宗丞相府谘议参军。
皇建中，除仪同三司、武卫将军。
天统二年，加开府，又除郑州刺史。
武平中，以平信州贼，除领军将军，转食上党郡干。
从平高思好，封义阳王。
七年，后主幸晋阳，令世荣以本官判尚书右仆射事，贰北平王北宫留后。
寻有敕令与吏部尚书袁聿修在尚书省检试举人。
为乘马至云龙门外入省北门，为宪司举奏免官。
后主围平阳，除世荣领军将军。
周师将入邺，除领军大将军、太子太傅，於城西拒战，败被擒，为周武所杀。
世荣虽武人无文艺，以朝危政乱，每窃叹之。
见征税无厌，赐与过度，发言叹惜。
子子贞，武平末假仪同三司。
綦连猛，字武儿，代人也。
其先姬姓，六国末，避乱出塞，保祁连山，因以山为姓，北人语讹，故曰綦连氏。
父元成，燕郡太守。
猛少有志气，便习弓马。
永安三年，尔朱荣征为亲信。
至洛阳，荣被害，即从尔朱世隆出奔建州，仍从尔朱兆入洛。
其年，又从兆讨纥豆陵步藩，补都督。
普泰元年，加征虏将军、中散大夫。
猛父母兄弟皆在山东，尔朱京缠欲投高祖，谓猛曰“王以尔父兄皆在山东，每怀不信，尔若不走，今夜必当杀尔，可走去”猛以素蒙兆恩，拒而不从。
京缠曰“我今亦欲去，尔从我不”猛又不从。
京缠乃举槊曰“尔不从，我必刺尔”猛乃从之。
去城五十馀里，即背京缠复归尔朱。
及兆败，乃归高祖。
高祖问曰“尔朱京缠将尔投我，尔中路背去何也”猛乃具陈服事之理，不可贰心。
高祖曰“尔莫惧，服事人法须如此”遂补都督。
步落稽等起逆，在覆釜山，使猛讨之，大捷，特被赏赉。
元象元年，从高祖向河阳，与周文帝战於邙山。
二年，除平东将军、中散大夫。
其年，又转中外府帐内都督，赏邙山之功，封广兴县开国君。
五年，梁使来聘，云有武艺，求访北人，欲与相角。
世宗遣猛就馆接之，双带两鞬，左右驰射。
兼共试力，挽强，梁人引弓两张，力皆三石，猛遂并取四张，叠而挽之，过度。
梁人嗟服之。
其年，除抚军将军，别封石城县开国子，食肆州平寇县干。
天保元年，除都督、东秦州刺史，别封雍州京兆郡覆城县开国男。
从显祖讨契丹，大获户口。
又随斛律敦北征茹茹，敦令猛轻将百骑深入觇候。
还至白道，与军相会，因此追蹑，遂大破之。
赉帛三百段。
七年，除武卫将军、仪同三司。
九年，转武卫大将军。