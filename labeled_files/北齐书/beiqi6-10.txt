卷三十二·列传第二十四
陆法和，不知何许人也。
隐於江陵百里洲，衣食居处，一与苦行沙门同。
耆老自幼见之，容色常不定，人莫能测也。
或谓自出嵩高，遍游遐迩。
既入荆州汶阳郡高安县之紫石山，无故舍所居山。
俄有蛮贼文道期之乱，时人以为预见萌兆。
及侯景始告降於梁，法和谓南郡朱元英曰“贫道共檀越击侯景去”元英曰“侯景为国立效，师云击之，何也。
法和曰“正自如此”及景渡江，法和时在青溪山，元英往问曰“景今围城，其事云何”法和曰“凡人取果，宜待熟时，不撩自落。
檀越但待侯景熟，何劳问也”固问之，乃曰“亦克亦不克”景遣将任约击梁湘东王於江陵，法和乃诣湘东乞征约，召诸蛮弟子八百人在江津，二日便发。
湘东遣胡僧祐领千馀人与同行。
法和登舰大笑曰“无量兵马”江陵多神祠，人俗恒所祈祷，自法和军出，无复一验，人以为神皆从行故也。
至赤沙湖，与约相对，法和乘轻船，不介胄，沿流而下，去约军一里乃还。
谓将士曰“聊观彼龙睡不动，吾军之龙甚自踊跃，即攻之。
若得待明日，当不损客主一人而破贼，然有恶处”遂纵火舫於前，而逆风不便，法和执白羽麾风，风势即返。
约众皆见梁兵步於水上，於是大溃，皆投水而死。
约逃窜不知所之。
法和曰“明日午时当得”及期而未得，人问之，法和曰“吾前於此洲水干时建一刹，语檀越等，此虽为刹，实是贼标，今何不向标下求贼也”如其言，果於水中见约抱刹仰头，裁出鼻，遂擒之。
约言求就师目前死，法和曰“檀越有相，必不兵死，且於王有缘，决无他虑，王於后当得檀越力耳”湘东果释用为郡守。
及魏围江陵，约以兵赴救，力战焉。
法和既平约，往进见王僧辩於巴陵，谓曰“贫道已断侯景一臂，其更何能为，檀越宜即遂取”乃请还，谓湘东王曰“侯景自然平矣，无足可虑。
蜀贼将至，法和请守巫峡待之”乃总诸军而往，亲运石以填江。
三日，水遂分流，横之以铁锁。
武陵王纪果遣蜀兵来渡，峡口势蹙，进退不可。
王琳与法和经略，一战而殄之。
军次白帝，谓人曰“诸葛孔明可谓名将，吾自见之。
此城旁有其埋弩箭镞一斛许”因插表令掘之，如其言。
又尝至襄阳城北大树下，画地方二尺，令弟子掘之，得一龟，长尺半，以杖叩之曰“汝欲出不能得，已数百岁，不逢我者，岂见天日乎”为授三归，龟乃入草。
初，八叠山多恶疾人，法和为采药疗之，不过三服皆差，即求为弟子。
山中毒虫猛兽，法和授其禁戒，不复噬螫。
所泊江湖，必於峰侧结表，云“此处放生”渔者皆无所得，才有少获，辄有大风雷。
船人惧而放之，风雨乃定。
晚虽将兵，犹禁诸军渔捕。
有窃违者，中夜猛兽必来欲噬之，或亡其船缆。
有小弟子戏截蛇头，来诣法和。
法和曰“汝何意杀蛇”因指以示之，弟子乃见蛇头齰裤裆而不落。
法和使忏悔，为蛇作功德。
又有人以牛试刀，一下而头断，来诣法和。
法和曰“有一断头牛，就卿征命殊急，若不为作功德，一月内报至”其人弗信，少日果死。
法和又为人置宅图墓，以避祸求福。
尝谓人曰“勿系马於碓”其人行过乡曲，门侧有碓，因系马於其柱。
入门中，忆法和戒，走出将解之，马已毙矣。
梁元帝以法和为都督、郢州刺史，封江乘县公。
法和不称臣，其启文朱印名上，自称司徒。
梁元帝谓其仆射王褒曰“我未尝有意用陆为三公，而自称何也”褒曰“彼既以道术自命，容是先知”梁元帝以法和功业稍重，遂就加司徒，都督、刺史如故。
部曲数千人，通呼为弟子，唯以道术为化，不以法狱加人。
又列肆之内，不立市丞牧佐之法，无人领受，但以空槛籥在道间，上开一孔受钱。
贾客店人随货多少，计其估限，自委槛中。
行掌之司，夕方开取，条其孔目，输之於库。
又法和平常言若不出口，时有所论，则雄辩无敌，然犹带蛮音。
善为攻战具。
在江夏，大聚兵舰，欲袭襄阳而入武关。
梁元帝使止之，法和曰“法和是求佛之人，尚不希释梵天王坐处，岂规王位。
但於空王佛所与主上有香火因缘，见主人应有报至，故求援耳。
今既被疑，是业定不可改也”於是设供食，具大ボ薄饼。
及魏举兵，法和自郢入汉口，将赴江陵。
梁元帝使人逆之曰“此自能破贼，但镇郢州，不须动也”法和乃还州，垩其城门，着粗白布衫、布裤、邪巾，大绳束腰，坐苇席，终日乃脱之。
及闻梁元帝败灭，复取前凶服着之，哭泣受吊。
梁人入魏，果见ボ饼焉。
法和始於百里洲造寿王寺，既架佛殿，更截梁柱，曰“后四十许年佛法当遭雷电，此寺幽僻，可以免难”及魏平荆州，宫室焚烬，总管欲发取寿王佛殿，嫌其材短，乃停。
后周氏灭佛法，此寺隔在陈境，故不及难。
天保六年春，清河王岳进军临江，法和举州入齐。
文宣以法和为大都督十州诸军事、太尉公、西南道大行台，大都督、五州诸军事、荆州刺史、安湘郡公宋莅为郢州刺史，官爵如故。
莅弟簉为散骑常侍、仪同三司、湘州刺史、义兴县公。
梁将侯瑱来逼江夏，齐军弃城而退，法和与宋莅兄弟入朝。
文宣闻其奇术，虚心相见，备三公卤簿，於城南十二里供帐以待之。
法和遥见邺城，下马禹步。
辛术谓曰“公既万里归诚，主上虚心相待，何为作此术”法和手持香炉，步从路车，至於馆。
明日引见，给通幰油络网车，仗身百人。
诣阙通名，不称官爵，不称臣，但云荆山居士。
文宣宴法和及其徒属於昭阳殿，赐法和钱百万、物千段、甲第一区、田一百顷、奴婢二百人，生资什物称是，宋莅千段，其馀仪同、刺史以下各有差。
法和所得奴婢，尽免之，曰“各随缘去”钱帛散施，一日便尽。
以官所赐宅营佛寺，自居一房，与凡人无异。
三年间再为太尉，世犹谓之居士。
无疾而告弟子死期，至时，烧香礼佛，坐绳床而终。
浴讫将敛，尸小，缩止三尺许。
文宣令开棺视之，空棺而已。
法和书其所居壁而涂之，及剥落，有文曰“十年天子为尚可，百日天子急如火，周年天子递代坐”又曰“一母生三天，两天共五年”说者以为娄太后生三天子，自孝昭即位，至武成传位后主，共五年焉。
法和在荆郢，有少姬，年可二十馀，自称越姥，身披法服，不嫁，恒随法和东西。
或与其私通十有馀年。
今者赐弃，别更他淫。
有司考验并实。
越姥因尔改适，生子数人。
王琳，字子珩，会稽山阴人也。
父显嗣，梁湘东王国常侍。
琳本兵家，元帝居藩，琳姊妹并入后庭见幸，琳由此未弱冠得在左右。
少好武，遂为将帅。
太清二年，侯景渡江，遣琳献米万石。
未至，都城陷，乃中江沉米，轻舸还荆州。
稍迁岳阳内史，以军功封建宁县侯。
侯景遣将宋子仙据郢州，琳攻克之，擒子仙。
又随王僧辩破景。
后拜湘州刺史。
琳果劲绝人，又能倾身下士，所得赏物，不以入家。
麾下万人，多是江淮群盗。
平景之勋，与杜龛俱为第一，恃宠纵暴於建业。
王僧辩禁之不可，惧将为乱，启请诛之。
琳亦疑祸，令长史陆纳率部曲前赴湘州，身径上江陵。
将行，谓纳等曰“吾若不返，子将安之”咸曰“请死相报”泣而别。
及至，帝以下吏，而廷尉卿黄罗汉、太府卿张载宣喻琳军。
陆纳等及军人并哭对使者，莫肯受命，乃执黄罗汉，杀张载。
载性深刻，为帝所信，荆州疾之如仇，故纳等因人之欲，抽肠系马脚，使绕而走，肠尽气绝，又脔割备五刑而斩之。
梁元遣王僧辩讨纳，纳等败走长沙。
是时湘州未平，武陵王兵又甚盛，江陵公私恐惧，人有异图。
纳启申琳罪，请复本位，永为奴婢。
梁元乃锁琳送长沙。
时纳兵出方战，会琳至，僧辩升诸楼车以示之。
纳等投戈俱拜，举军皆哭，曰“乞王郎入城，即出”及放琳入，纳等乃降，湘州平。
仍复本位，使琳拒萧纪。
纪平，授衡州刺史。
梁元性多忌，以琳所部甚众，又得众心，故出之岭外，又受都督、广州刺史。
其友主书李膺，帝所任遇，琳告之曰“琳蒙拔擢，常欲毕命以报国恩。
今天下未平，迁琳岭外，如有万一不虞，安得琳力。
忖官正疑琳耳。
琳分望有限，可得与官争为帝乎。
何不以琳为雍州刺史，使镇武宁，琳自放兵作田，为国御捍。
若警急，动静相知。
孰若远弃岭南，相去万里，一日有变，将欲如何。
琳非愿长坐荆南，正以国计如此耳”膺然其言，不敢启，故遂率其众镇岭南。
梁元为魏围逼，乃征琳赴援，除湘州刺史。
琳师次长沙，知魏平江陵，已立梁王詧，乃为梁元举哀，三军缟素。
遣别将侯平率舟师攻梁。
琳屯兵长沙，传檄诸方，为进趋之计。
时长沙藩王萧韶及上游诸将推琳主盟。
侯平虽不能渡江，频破梁军，又以琳兵威不接，翻更不受指麾。
琳遣将讨之，不克，又师老兵疲不能进。
乃遣使奉表诣齐，并献驯象。
又使献款於魏，求其妻子。
亦称臣於梁。
陈霸先既杀王僧辩，推立敬帝，以侍中司空征。
琳不从命，乃大营楼舰，将图义举。
琳将帅各乘一舰，每行，战舰以千数，以“野猪”为名。
陈武帝遣将侯安都、周文育等诛琳，仍受梁禅。
安都叹曰“我其败乎，师无名矣”逆战於沌口，琳乘平肩舆，执钺而麾之，禽安都、文育，其馀无所漏。
唯以周铁虎一人背恩，斩之。
锁安都、文育置琳所坐舰中，令一阉竖监守之。
琳乃移湘州军府就郢城，带甲十万，练兵於白水浦。
琳巡军而言曰“可以为勤王之师矣，温太真何人哉”江南渠帅熊昙朗、周迪怀贰，琳遣李孝钦、樊猛与余孝顷同讨之。
三将军败，并为敌所囚。
安都、文育等尽逃还建业。
初，魏克江陵之时，永嘉王庄年甫七岁，逃匿人家，后琳迎还湘中，卫送东下。
及敬帝立，出质於齐，请纳庄为梁主。
文宣遣兵援送，仍遣兼中书令李騊駼册拜琳为梁丞相、都督中外诸军、录尚书事。
舍人辛悫、游诠之等赍玺书江表宣劳，自琳以下皆有颁赐。
琳乃遣兄子叔宝率所部十州刺史子弟赴邺，奉庄纂梁祚於郢州。
庄授琳侍中、使持节、大将军、中书监，改封安城郡公，其馀并依齐朝前命。
及陈霸先即位，琳乃辅庄次於濡须口。
齐遣扬州道行台慕容俨率众临江，为其声援。
陈遣安州刺史吴明彻江中夜上，将袭湓城。
琳遣巴陵太守任忠大败之，明彻仅以身免。
琳兵因东下，陈遣司空侯安都等拒之。
侯瑱等以琳军方盛，引军入芜湖避之。
时西南风忽至，琳谓得天道，将直取扬州。
侯瑱等徐出芜湖，蹑其后。
比及兵交，西南风翻为瑱用。
琳兵放火燧以掷船者，皆反烧其船。
琳船舰溃乱，兵士投水死十二三，其馀皆弃船上岸，为陈军所杀殆尽。
初琳命左长史袁泌、御史中丞刘仲威同典兵侍卫庄，及军败，泌遂降陈，仲威以庄投历阳。
琳寻与庄同降邺都。
孝昭帝遣琳出合肥，鸠集义故，更图进取。
琳乃缮舰，分遣招募，淮南伧楚，皆愿戮力。
陈合州刺史裴景晖，琳兄珉之婿也，请以私属导引齐师。
孝昭委琳与行台左丞卢潜率兵应赴，沉吟不决。
景晖惧事泄，挺身归齐。
孝昭赐琳玺书，令镇寿阳，其部下将帅悉听以行，乃除琳骠骑大将军、开府仪同三司、扬州刺史，封会稽郡公，又增兵秩，兼给铙吹。
琳水陆戒严，将观衅而动。
属陈氏结好於齐，使琳更听后图。
琳在寿阳，与行台尚书卢潜不协，更相是非，被召还邺，武成弘而不问。
除沧州刺史，后以琳为特进、侍中。
所居屋脊无故剥破，出赤蛆数升，落地化为血，蠕蠕而动。
又有龙出於门外之地，云雾起，昼晦。
会陈将吴明彻来寇，帝敕领军将军尉破胡等出援秦州，令琳共为经略。
琳谓所亲曰“今太岁在东南，岁星居斗牛分，太白已高，皆利为客，我将有丧”又谓破胡曰“吴兵甚锐，宜长策制之，慎勿轻斗”破胡不从，遂战，军大败，琳单马突围，仅而获免。
还至彭城，帝令便赴寿阳，并许召募。
又进封琳巴陵郡王。
陈将吴明彻进兵围之，堰淝水灌城，而皮景和等屯於淮西，竟不赴救。
明彻昼夜攻击，城内水气转侵，人皆患肿，死病相枕。
从七月至十月，城陷被执，百姓泣而从之。
吴明彻恐其为变，杀之城东北二十里，时年四十八，哭者声如雷。
有一叟以酒脯来酹，尽哀，收其血，怀之而去。
传首建康，悬之於市。
｛窃以朝市迁贸，传骨梗之风，历运推移，表忠贞之迹。
故典午将灭，徐广为晋家遗老。
当涂已谢，马孚称魏室忠臣。
用能播美於前书，垂名於后世。
梁故建宁公琳，洛滨馀胄，沂川旧族，立功代邸，效绩中朝，当离乱之辰，总方伯之任。
尔乃轻躬殉主，以身许国，实追踪於往彦，信踵武於前修。
而天厌梁德，上思匡继，徒蕴包胥之念，终遘苌弘之眚。
洎王业光启，鼎祚有归，於是远迹山东，寄命河北。
虽轻旅臣之叹，犹怀客卿之礼，感兹知己，忘此捐躯。
至使身没九泉，头行万里。
诚复马革裹尸，遂其生平之志。
原野暴骸，会彼人臣之节。
然身首异处，有足悲者。
封树靡卜，良可怆焉。
玚早簉末席，降薛君之吐握，荷魏公之知遇。
是用沾巾雨袂，痛可识之颜。
回肠疾首，切犹生之面。
伏惟圣恩博厚，明诏爰发，赦王经之哭，许田横之葬，玚虽刍贱，窃亦有心。
琳经莅寿阳，颇存遗爱。
曾游江右，非无馀德。
比肩东閤之吏，继踵西园之宾，愿归彼境，还修窀穸。
庶孤坟既筑，或飞衔土之燕。
丰碑式树，时留堕泪之人。
近故旧王绾等已有论牒，仰蒙制议，不遂所陈。
昔廉公告逝，即淝川而建茔域。
孙叔云亡，仍芍陂而植楸槚。
由此言之，抑有其例。
不使寿春城下，唯传报葛之人。
沧洲岛上，独有悲田之客。
昧死陈祈，伏待刑宪。
陵嘉其志节。
又明彻亦数梦琳求首，并为启陈主而许之。
仍与开府仪同主簿刘韶慧等持其首还於淮南，权瘗八公山侧，义故会葬者数千人。
玚等乃间道北归，别议迎接。
寻有扬州人茅知胜等五人密送葬柩达於邺。
赠十五州诸军事、扬州刺史、侍中、特进、开府、录尚书事，谥曰忠武王，葬给辒辌车。
琳体貌闲雅，立发委地，喜怒不形於色。
虽无学业，而强记内敏，军府佐吏千数，皆识其姓名。
刑罚不滥，轻财爱士，得将卒之心。
少任将帅，屡经丧乱，雅有忠义之节。
虽本图不遂，邺人亦以此重之，待遇甚厚。
及败，为陈军所执，吴明彻欲全之，而其下将领多琳故吏，争来致请，并相资给，明彻由此忌之，故及於难。
当时田夫野老，知与不知，莫不为之歔欷流泣。
观其诚信感物，虽李将军之恂恂善诱，殆无以加焉。
琳十七子。
长子敬，在齐袭王爵，武平末，通直常侍。
第九子衍，隋开皇中开府仪同三司，大业初，卒於渝州刺史。

卷三十三·列传第二十五
萧明，兰陵人，梁武帝长兄长沙王懿之子。
在其本朝，甚为梁武所亲爱。
少历显职，封浈阳侯。
太清中，以为豫州刺史。
梁主既纳侯景，诏明率水陆诸军趋彭城，大图进取。
又命兖州刺史南康嗣王会理总驭群帅，指授方略。
明渡淮未几，官军破之，尽俘其众。
魏帝升门楼，亲引见明及诸将帅，释其禁，送於晋阳。
世宗礼明甚重，谓之曰“先王与梁主和好十有馀年，闻彼礼佛文，常云奉为魏主，并及先王，此甚是梁主厚意。
不谓一朝失信，致此纷扰。
自出师薄伐，无战不克，无城不陷，今自欲和，非是力屈。
境上之事，知非梁主本心，当是侯景违命扇动耳。
侯可遣使谘论，若犹存先王分义，重成通和者，吾不敢违先王之旨，侯及诸人并即放还”於是使人以明书告梁主，梁主乃致书以慰世宗。
天保六年，梁元为西魏所灭，显祖诏立明为梁主，前所获梁将湛海珍等皆听从明归，令上党王涣率众以送。
是时梁太尉王僧辩、司空陈霸先在建邺，推晋安王方智为丞相。
显祖赐僧辩、霸先玺书，僧辩未奉诏。
上党王进军，明又与僧辩书，往复再三，陈祸福，僧辩初不纳。
既而上党王破东关，斩裴之横，江表危惧，僧辩乃启上党求纳明，遣舟舰迎接。
王飨梁朝将士，及与明刑牲歃血，载书而盟。
於是梁舆东度，齐师北反。
侍中裴英起卫送明入建邺，遂称尊号，改承圣四年为天成元年，大赦天下，宇文黑獭、贼詧等不在赦例。
以方智为太子，授王僧辩大司马。
明上表遣第二息章驰到京都，拜谢宫阙。
冬，霸先袭杀僧辩，复立方智，以明为太傅、建安王。
霸先奉表朝廷，云僧辩阴谋篡逆，故诛之。
方智请称臣，永为藩国，齐遣行台司马恭及梁人盟於历阳。
明年，诏征明。
霸先犹称藩，将遣使送明，会明疽发背死。
梁将王琳在江上与霸先相抗，显祖遣兵纳梁永嘉王萧庄主梁祀。
九年二月，自湓城济江，三月，即帝位於郢州，年号天启，王琳总其军国，追谥明曰闵皇帝。
明年，庄为陈人所败，遂入朝，封为侯。
朝廷许以兴复，竟不果。
后主亡之日，庄在邺饮气而死。
萧祗，字敬式，梁武弟南平王伟之子也。
少聪敏，美容仪。
在梁封定襄侯，位东扬州刺史。
於时江左承平，政宽人慢，祗独莅以严切，梁武悦之。
迁北兖州刺史。
太清二年，侯景围建邺。
祗闻台城失守，遂来奔。
以武定七年至邺，文襄令魏收、邢邵与相接对。
历位太子少傅，领平阳王师，封清河郡公。
齐天保初，授右光禄大夫，领国子祭酒。
时梁元帝平侯景，复与齐通好，文宣欲放祗等还南。
俄而西魏克江陵，遂留邺都，卒。
赠中书监、车骑大将军、扬州刺史。
萧退，梁武帝弟司空鄱阳王恢之子也。
退在梁封湘潭侯，位青州刺史。
建邺陷，与从兄祗俱入东魏。
齐天保中，位金紫光禄大夫，卒。
子慨，深沉有礼，乐善好学，攻草隶书。
南士中称为长者。
历著作佐郎，待诏文林馆，卒於司徒从事中郎。
萧放，字希逸，随父祗至邺。
祗卒，放居丧以孝闻。
所居庐室前有二慈乌来集，各据一树为巢，自午以前，驯庭饮啄，午后更不下树，每临时，舒翅悲鸣，全似哀泣。
家人伺之，未常有阙。
时以为至孝之感。
服阕，袭爵。
武平中，待诏文林馆。
放性好文咏，颇善丹青，因此在宫中披览书史及近世诗赋，监画工作屏风等杂物见知，遂被眷待。
累迁太子中庶子、散骑常侍。
徐之才，丹阳人也。
父雄，事南齐，位兰陵太守，以医术为江左所称。
之才幼而俊发，五岁诵《孝经》，八岁略通义旨。
曾与从兄康造梁太子詹事汝南周舍宅听《老子》。
舍为设食，乃戏之曰“徐郎不用心思义，而但事食乎”之才答曰“盖闻圣人虚其心而实其腹”舍嗟赏之。
年十三，召为太学生，粗通《礼》、《易》。
彭城刘孝绰、河东裴子野、吴郡张嵊等每共论《周易》及《丧服》仪，酧应如响。
咸共叹曰“此神童也”孝绰又云“徐郎燕颔，有班定远之相”陈郡袁昂领丹阳尹，辟为主簿，人务事宜，皆被顾访。
郡廨遭火，之才起望，夜中不著衣，披红服帕出房，映光为昂所见。
功曹白请免职，昂重其才术，仍特原之。
豫章王综出镇江都，复除豫章王国左常侍，又转综镇北主簿。
及综入魏，三军散走，之才退至吕梁，桥断路绝，遂为魏统军石茂孙所止。
综入魏旬月，位至司空。
魏听综收敛僚属，乃访之才在彭泗，启魏帝云“之才大善医术，兼有机辩”诏征之才。
孝昌二年，至洛，敕居南馆，礼遇甚优。
从祖謇子践启求之才还宅。
之才药石多效，又窥涉经史，发言辩捷，朝贤竞相要引，为之延誉。
武帝时，封昌安县侯。
天平中，齐神武征赴晋阳，常在内馆，礼遇稍厚。
武定四年，自散骑常侍转秘书监。
文宣作相，普加黜陟。
杨愔以其南土之人，不堪典秘书，转授金紫光禄大夫，以魏收代领之。
之才甚怏怏不平。
之才少解天文，兼图谶之学，共馆客宋景业参校吉凶，知午年必有革易，因高德政启之。
文宣闻而大悦。
时自娄太后及勋贵臣咸云关西既是劲敌，恐其有挟天子令诸侯之辞，不可先行禅代事。
之才独云“千人逐兔，一人得之，诸人咸息。
须定大业，何容翻欲学人”又援引证据，备有条目，帝从之。
登祚后，弥见亲密。
之才非唯医术自进，亦为首唱禅代，又戏谑滑稽，言无不至，於是大被狎昵。
寻除侍中，封池阳县伯。
见文宣政令转严，求出，除赵州刺史，竟不获述职，犹为弄臣。
皇建二年，除西兖州刺史。
未之官，武明皇太后不豫，之才疗之，应手便愈，孝昭赐采帛千段、锦四百匹。
之才既善医术，虽有外授，顷即征还。
既博识多闻，由是於方术尤妙。
大宁二年春，武明太后又病。
之才弟之范为尚药典御，敕令诊候。
内史皆令呼太后为石婆，盖有俗忌，故改名以厌制之。
之范出告之才曰“童谣云：周里跂求伽，豹祠嫁石婆，斩冢作媒人，唯得一量紫綖靴。
今太后忽改名，私所致怪”之才曰“跂求伽，胡言去已。
豹祠嫁石婆，岂有好事。
斩冢作媒人，但令合葬自斩冢。
唯得紫綖靴者，得至四月，何者。
紫之为字此下系，綖者熟，当在四月之中”之范问靴是何义。
之才曰“靴者革旁化，宁是久物”至四月一日，后果崩。
有人患脚跟肿痛，诸医莫能识。
之才曰“蛤精疾也，由乘船入海，垂脚水中。
疾者曰“实曾如此”之才为剖得蛤子二，大如榆荚。
又有以骨为刀子靶者，五色班斓。
之才曰“此人瘤也”问得处，云於古冢见髑髅额骨长数寸，试削视，有文理，故用之。
其明悟多通如此。
天统四年，累迁尚书左仆射，俄除兖州刺史，特给铙吹一部。
之才医术最高，偏被命召。
武成酒色过度，怳惚不恒，曾病发，自云初见空中有五色物，稍近，变成一美妇人，去地数丈，亭亭而立。
食顷，变为观世音。
之才云“此色欲多，大虚所致”即处汤方，服一剂，便觉稍远，又服，还变成五色物，数剂汤，疾竟愈。
帝每发动，蹔遣骑追之，针药所加，应时必效，故频有端执之举。
入秋，武成小定，更不发动。
和士开欲依次转进，以之才附籍兖州，即是本属，遂奏附除刺史，以胡长仁为左仆射，士开为右仆射。
及十月，帝又病动，语士开云“恨用之才外任，使我辛苦”其月八日，敕驿追之才。
帝以十日崩，之才十一日方到。
既无所及，复还赴州。
在职无所侵暴，但不甚闲法理，颇亦疏慢，用舍自由。
五年冬，后主征之才。
寻左仆射阙，之才曰“自可复禹之绩”武平元年，重除尚书左仆射。
之才於和士开、陆令萱母子曲尽卑狎，二家苦疾，救护百端。
由是迁尚书令，封西阳郡王。
祖珽执政，除之才侍中、太子太师。
之才恨曰“子野沙汰我”珽目疾，故以师旷比之。
之才聪辩强识，有兼人之敏，尤好剧谈体语，公私言聚，多相嘲戏。
郑道育常戏之才为师公。
之才曰“既为汝师，又为汝公，在三之义，顿居其两”又嘲王昕姓云“有言则讠王，近犬便狂，加颈足而为马，施角尾而为羊”卢元明因戏之才云“卿姓是未入人，名是字之误，之当为乏也”即答云“卿姓在亡为虐，在丘为虚，生男则为虏，养马则为驴”又尝与朝士出游，遥望群犬竞走，诸人试令目之。
之才即应声云“为是宋鹊，为是韩卢，为逐李斯东走，为负帝女南徂”李谐於广坐，因称其父名曰“卿嗜熊白生否”之才曰“平平耳”又曰“卿此言於理平否”谐遽出避之，道逢其甥高德正。
德正曰“舅颜色何不悦”谐告之故。
德正径造坐席，连索熊白。
之才谓坐者曰“个人讳底”众莫知。
之才曰“生不为人所知，死不为人所讳，此何足问”唐邕、白建方贵，时人言云“并州赫赫唐与白”之才蔑之。
元日，对邕为诸令史祝曰“见卿等位当作唐、白”又以小史好嚼笔，故尝执管就元文遥口曰“借君齿”其不逊如此。
历事诸帝，以戏狎得宠。
武成生齻牙，问诸医。
尚药典御邓宣文以实对，武成怒而挞之。
后以问之才，拜贺曰“此是智牙，生智牙者聪明长寿”武成悦而赏之。
为仆射时，语人曰“我在江东，见徐勉作仆射，朝士莫不佞之。
今我亦是徐仆射，无一人佞我，何由可活”之才妻魏广阳王妹，之才从文襄求得为妻。
和士开知之，乃淫其妻。
之才遇见而避之，退曰“妨少年戏笑”其宽纵如此。
年八十，卒。
赠司徒公、录尚书事，谥曰文明。
长子林，字少卿，太尉司马。
弟之范，亦医术见知，位太常卿，特听袭之才爵西阳王。
入周，授仪同大将军。
开皇中卒。

卷三十五·列传第二十七
裴让之，字士礼。
年十六丧父，殆不胜哀，其母辛氏泣抚之曰“弃我灭性，得为孝子乎”由是自勉。
辛氏高明妇则，又闲礼度。
夫丧，诸子多幼弱，广延师友，或亲自教授。
内外亲属有吉凶礼制，多取则焉。
让之少好学，有文俊辩，早得声誉。
魏天平中举秀才，对策高第。
累迁屯田主客郎中，省中语曰“能赋诗，裴让之”为太原公开府记室。
与杨愔友善，相遇则清谈竟日。
愔每云“此人风流警拔，裴文季为不亡矣”梁使至，帝令让之摄主客郎。
第二弟诹之奔关右，兄弟五人皆拘系。
神武问曰“诹之何在”答曰“昔吴、蜀二国，诸葛兄弟各得遂心，况让之老母在，君臣分定，失忠与孝，愚夫不为。
伏愿明公以诚信待物，若以不信处物，物亦安能自信。
以此定霸，犹却行而求道耳”神武善其言，兄弟俱释。
历文襄大将军主簿，兼中书舍人，后兼散骑常侍，聘梁。
文襄尝入朝，让之导引，容仪蕴藉，文襄目之曰“士礼佳舍人”迁长兼中书侍郎，领舍人。
齐受禅，静帝逊居别宫，与诸臣别，让之流涕歔欷。
以参掌仪注，封宁都县男。
帝欲以为黄门郎，或言其体重，不堪趋侍，乃除清河太守。
至郡未几，杨愔谓让之诸弟曰“我与贤兄交款，企闻善政。
适有人从清河来，云奸吏敛迹，盗贼清靖。
期月之期，翻然更速”清河有二豪吏田转贵、孙舍兴久吏奸猾，多有侵削，因事遂胁人取财。
计赃依律不至死。
让之以其乱法，杀之。
时清河王岳为司州牧，遣部从事案之。
侍中高德政旧与让之不协，案奏言“当陛下受禅之时，让之眷恋魏朝，呜咽流涕，比为内官，情非所愿”既而杨愔请救之，云“罪不合死”文宣大怒，谓愔曰“欲得与裴让之同冢耶”於是无敢言者。
事奏，竟赐死於家。
诹之，字士正，少好儒学，释褐太学博士。
尝从常景借书百卷，十许日便返。
景疑其不能读，每卷策问，应答无遗。
景叹曰“应奉五行俱下，祢衡一览便记，今复见之於裴生矣”杨愔阖门改葬，托诹之顿作十馀墓志，文皆可观。
让之、诹之及皇甫和弟亮并知名於洛下，时人语曰“诹胜於让，和不如亮”司空高乾致书曰“相屈为户曹参军”诹之复书不受署。
沛王开大司马府，辟为记室。
迁邺后，诹之留在河南，西魏领军独孤信入据金墉，以诹之为开府属，号曰“洛阳遗彦”信败，诹之居南山，洛州刺史王元轨召为中从事。
西师忽至，寻退，遂随西师入关。
周文帝以为大行台仓曹郎中，卒。
赠徐州刺史。
谳之，字士平，七岁便勤学，早知名。
累迁司徒主簿。
杨愔每称叹云“河东士族，京官不少，唯此家兄弟，全无乡音”谳之虽年少，不妄交游，唯与陇西辛术、赵郡李绘、顿丘李构、清河崔瞻为忘年之友。
昭帝梓宫将还邺，转仪曹郎，尤悉历代故事、仪注，丧礼皆能裁正。
为永昌太守，客旅过郡，出私财供给，人间所无，预代下出，为吏人所怀。
齐亡仕周，卒伊川太守。
皇甫和，字长谐，安定朝那人，其先因官寓居汉中。
祖澄，南齐秦、梁二州刺史。
父徽，字子玄，梁安定、略阳二郡守。
魏正始二年，随其妻父夏侯道迁入魏，道迁别上勋书，欲以徽为元谋。
徽曰“创谋之始，本不关预，虽贪荣赏，内愧於心”遂拒而不许。
梁州刺史羊灵祐重其敦实，表为征虏府司马，卒。
和十一而孤，母夏侯氏，才明有礼则，亲授以经书。
及长，深沉有雅量，尤明礼仪，宗亲吉凶，多相谘访。
卒於济阴太守。
李构，字祖基，黎阳人。
祖平，魏尚书仆射。
构少以方正见称，释褐开府参军，累迁谯州刺史，卒。
构从父弟庶，魏大司农谐子。
方雅好学，风流规检，甚有家风。
稍迁临漳令。
《魏书》出，庶与卢斐、王松年等讼其不平，并系狱。
魏收书王慧龙自云太原人，又言王琼不善事。
卢同附《卢玄传》。
李平为陈留人，云其家贫贱。
故斐等致讼，语杨愔云“魏收合诛”愔党助魏收，遂白显祖罪斐等，并髡头，鞭二百。
庶死於临漳狱中，庶兄岳痛之，终身不历临漳县门。
张宴之，字熙德。
幼孤有至性，为母郑氏教诲，动依礼典。
从尔朱荣平元颢，赐爵武成子，累迁尚书二千石郎中。
高岳征颍川，复以为都督中兵参军兼记室。
宴之文士，兼有武干，每与岳帷帐之谋，又常以短兵接刃，亲获首级，深为岳所嗟赏。
天保初，文宣为高阳王纳宴之女为妃，令赴晋阳成礼。
宴之后园陪宴，坐客皆赋诗。
宴之诗云“天下有道，主明臣直，虽休勿休，永贻世则”文宣笑曰“得卿箴讽，深以慰怀”后行北徐州事，寻即真，为吏人所爱。
御史崔子武督察州郡，至北徐州，无所案劾，唯得百姓所制《清德颂》数篇。
乃叹曰“本求罪状，遂闻颂声”迁兖州刺史，未拜，卒。
赠齐州刺史。
陆卬，字云驹。
少机悟，美风神，好学不倦，博览群书，五经多通大义。
善属文，甚为河间邢邵所赏。
邵又与卬父子彰交游，尝谓子彰曰“吾以卿老蚌，遂出明珠，意欲为群拜纪可乎”由是名誉日高，儒雅搢绅，尤所推许。
起家员外散骑侍郎，历文襄大将军主簿，中书舍人，兼中书侍郎，以本职兼太子洗马。
自梁、魏通和，岁有交聘，卬每兼官燕接。
在帝席赋诗，卬必先成，虽未能尽工，以敏速见美。
除中书侍郎，修国史。
以父忧去职，居丧尽礼，哀毁骨立。
诏以本官起。
文襄时镇邺，嘉其至行，亲诣门以慰勉之。
卬母魏上庸公主，初封蓝田，高明妇人也，甚有志操。
卬昆季六人，并主所生。
故邢邵常谓人云“蓝田生玉，固不虚矣”主教训诸子，皆禀义方，虽创巨痛深，出於天性，然动依礼度，亦母氏之训焉。
卬兄弟相率庐於墓侧，负土成坟，朝廷深所嗟尚，发诏褒扬，改其所居里为孝终里。
服竟当袭，不忍嗣侯。
天保初，常山王荐卬器干，文宣面授给事黄门侍郎，迁吏部郎中。
上洛王思宗为清都尹，辟为邑中正，食贝丘县干。
遭母丧，哀慕毁悴，殆不胜丧，至沉笃，顿昧伏枕。
又感风疾。
第五弟抟遇疾临终，谓其兄弟曰“大兄尫病如此，性至慈爱，抟之死日，必不得使大兄知之，哭泣声必不可闻彻，致有感恸”家人至於祖载，方始告之。
卬闻而悲痛，一恸便绝，年四十八。
卬自在朝，笃慎固密，不说人短，不伐己长，言论清远，有人伦鉴裁，朝野甚悲惜之。
赠卫将军、青州刺史，谥曰文。
所著文章十四卷，行於世。
齐之郊庙诸歌，多卬所制。
子乂嗣，袭爵始平侯。
王松年，少知名。
文襄临并州，辟为主簿，累迁通直散骑常侍，副李纬使梁。
还，历位尚书郎中。
魏收撰《魏书》成，松年有谤言，文宣怒，禁止之，仍加杖罚。
岁馀得免，除临漳令，迁司马、别驾、本州大中正。
孝昭擢拜给事黄门侍郎。
帝每赐坐，与论政事，甚善之。
孝昭崩，松年驰驿至邺都宣遗诏，发言涕泗，迄於宣罢，容色无改，辞吐谐韵。
宣讫，号恸自绝於地，百官莫不感恸。
还晋阳，兼侍中，护梓宫还邺。
诸旧臣避形迹，无敢尽哀，唯松年哭甚流涕，朝士咸恐。
武成虽忿松年恋旧情切，亦雅重之。
以本官加散骑常侍，食高邑县干，参定律令，前后大事多委焉。
兼御史中丞。
发晋阳之邺，在道遇疾卒。
赠吏部尚书、并州刺史，谥曰平。
第三子邵，最知名。
刘祎，字彦英，彭城人。
父世明，魏兖州刺史。
祎性弘裕，有威重，容止可观，虽昵友密交，朝夕游处，莫不加敬。
好学，善《三礼》，吉凶仪制，尤所留心。
魏孝昌中，释巾太学博士。
累迁雎州刺史，边人服其威信，甚得疆埸之和。
世宗辅政，降书褒奖，云“以卿家世忠纯，奕代冠冕，贤弟贤子，并与吾共事，怀抱相托，亦自依然。
宜勖心力，以副所委，莫虑不富贵”秩满，径归乡里侍父疾，竟不入朝。
父丧，沉顿累年，非杖不起。
世宗致辟，祎称疾不动。
五子，璿、玘、璞、瑗、瓒，并有志节，为世所称。

卷三十六·列传第二十八
邢邵，字子才，河间鄚人，魏太常贞之后。
父虬，魏光禄卿。
邵小字吉，少时有避，遂不行名。
年五岁，魏吏部郎清河崔亮见而奇之，曰“此子后当大成，位望通显”十岁便能属文，雅有才思，聪明强记，日诵万馀言。
族兄峦，有人伦鉴，谓子弟曰“宗室中有此儿，非常人也”少在洛阳，会天下无事，与时名胜专以山水游宴为娱，不暇勤业。
尝因霖雨，乃读《汉书》，五日，略能遍记之。
后因饮谑倦，方广寻经史，五行俱下，一览便记，无所遗忘。
文章典丽，既赡且速。
年未二十，名动衣冠。
尝与右北平阳固、河东裴伯茂、从兄罘、河南陆道晖等至北海王昕舍宿饮，相与赋诗，凡数十首，皆在主人奴处。
旦日奴行，诸人求诗不得，邵皆为诵之。
诸人有不认诗者，奴还得本，不误一字。
诸人方之王粲。
吏部尚书陇西李神俊大相钦重，引为忘年之交。
释巾为魏宣武挽郎，除奉朝请，迁著作佐郎。
深为领军元叉所礼，叉新除尚书令，神俊与陈郡袁翻在席，叉令邵作谢表，须臾便成，以示诸宾。
神俊曰“邢邵此表，足使袁公变色”孝昌初，与黄门侍郎李琰之对典朝仪。
自孝明之后，文雅大盛，邵雕虫之美，独步当时，每一文初出，京师为之纸贵，读诵俄遍远近。
於时袁翻与范阳祖莹位望通显，文笔之美，见称先达，以邵藻思华赡，深共嫉之。
每洛中贵人拜职，多凭邵为谢表。
尝有一贵胜初受官，大集宾食，翻与邵俱在坐。
翻意主人托其为让表，遂命邵作之。
翻甚不悦，每告人云“邢家小儿尝客作章表，自买黄纸，写而送之”邵恐为翻所害，乃辞以疾。
属尚书令元罗出镇青州，启为府司马。
遂在青土，终日酣赏，尽山泉之致。
永安初，累迁中书侍郎，所作诏诰，文体宏丽。
及尔朱荣入洛，京师扰乱，邵与弘农杨愔避地嵩高山。
普泰中，兼给事黄门侍郎，寻为散骑常侍。
太昌初，敕令恒直内省，给御食，令覆按尚书门下事，凡除大官，先问其可否，然后施行。
除卫将军、国子祭酒。
以亲老还乡，诏所在特给兵力五人，并令岁一入朝，以备顾问。
丁母忧，哀毁过礼。
世室明堂，显於周、夏。
一黉两学，盛自虞、殷。
所以宗配上帝，以著莫大之严。
宣布下土，以彰则天之轨。
养黄发以询哲言，育青衿而敷教典，用能享国长久，风徽万祀者也。
爰暨亡秦，改革其道，坑儒灭学，以蔽黔黎。
故九服分崩，祚终二代。
炎汉勃兴，更修儒术。
故西京有六学之义，东都有三本之盛。
逮自魏、晋，拨乱相因，兵革之中，学校不绝。
仰惟高祖孝文皇帝禀圣自天，道镜今古，列校序於乡党，敦诗书於郡国。
但经始事殷，戎轩屡驾，未遑多就，弓剑弗追。
世宗统历，聿遵先绪，永平之中，大兴板筑。
续以水旱，戎马生郊，虽逮为山，还停一篑。
而明堂礼乐之本，乃郁荆棘之林。
胶序德义之基，空盈牧竖之迹。
城隍严固之重，阙砖石之功。
墉构显望之要，少楼榭之饰。
加以风雨稍侵，渐致亏坠。
非所谓追隆堂构，仪刑万国者也。
伏闻朝议以高祖大造区夏，道侔姬文，拟祀明堂，式配上帝。
今若基址不修，乃同丘畎，即使高皇神享，阙於国阳，宗事之典，有声无实。
此臣子所以匪宁，亿兆所以伫望也。
臣又闻官方授能，所以任事，事既任矣，酧之以禄。
如此则上无旷官之讥，下绝尸素之谤。
今国子虽有学官之名，无教授之实，何异兔丝燕麦，南箕北斗哉。
昔刘向有言，王者宜兴辟雍、陈礼乐以风天下。
夫礼乐所以养人，刑法所以杀人，而有司勤勤，请定刑法，至於礼乐，则曰未敢。
是敢於杀人，不敢於养人也。
臣以为当今四海清平，九服宁宴，经国要重，理应先营，脱复稽延，则刘向之言徵矣。
但事不两兴，须有进退。
以臣愚量，宜罢尚方雕靡之作，颇省永宁土木之功，并减瑶光材瓦之力，兼分石窟镌琢之劳，及诸事役非世急者，三时农隙，修此数条。
使辟雍之礼，蔚尔而复兴。
讽诵之音，焕然而更作，美榭高墉严壮於外，槐宫棘寺显丽於中。
更明古今，重遵乡饮，敦进郡学，精课经业，如此则元、凯可得之於上序，游、夏可致之於下国，岂不休欤。
灵太后令曰“配飨大礼，为国之本，比以戎马在郊，未遑修缮。
累迁太常卿、中书监，摄国子祭酒。
是时朝臣多守一职，带领二官甚少，邵顿居三职，并是文学之首，当世荣之。
文宣幸晋阳，路中频有甘露之瑞，朝臣皆作《甘露颂》，尚书符令邵为之序。
及文宣皇帝崩，凶礼多见讯访，敕撰哀策。
后授特进，卒。
邵率情简素，内行修谨，兄弟亲姻之间，称为雍睦。
博览坟籍，无不通晓，晚年尤以《五经》章句为意，穷其指要。
吉凶礼仪，公私谘禀，质疑去惑，为世指南。
每公卿会议，事关典故，邵援笔立成，证引该洽。
帝命朝章，取定俄顷。
词致宏远，独步当时。
与济阴温子升为文士之冠，世论谓之温、邢。
巨鹿魏收，虽天才艳发，而年事在二人之后，故子升死后，方称邢、魏焉。
虽望实兼重，不以才位傲物。
脱略简易，不修威仪，车服器用，充事而已。
有斋不居，坐卧恒在一小屋。
果饵之属，或置之梁上，宾至，下而共啖。
天姿质素，特安异同，士无贤愚，皆能顾接，对客或解衣觅虱，且与剧谈。
有书甚多，而不甚仇校。
见人校书，常笑曰“何愚之甚，天下书至死读不可遍，焉能始复校此。
且误书思之更是一适”妻弟李季节，才学之士，谓子才曰“世间人多不聪明，思误书何由能得”子才曰“若思不能得，便不劳读书”与妇甚疏，未尝内宿。
自云尝昼入内阁，为狗所吠，言毕便抚掌大笑。
性好谈赏，不能闲独，公事归休，恒须宾客自伴。
事寡嫂甚谨，养孤子恕，慈爱特深。
在兖州，有都信云恕疾，便忧之，废寝食，颜色贬损。
及卒，人士为之伤心，痛悼虽甚，竟不再哭，宾客吊慰，抆泪而已。
其高情达识，开遣滞累，东门吴以还，所未有也。
有集三十卷，见行於世。
子大宝，有文情。
孽子大德、大道，略不识字焉。